GÅNNÅ L DUOMMÁ?
Duommá ja Marit libá gárden.
Le buorre dálkke uddni, la huj liekkas.
Valla iektu lij huj tjoaskes! Ejga máhte ståhkat ålggon dalloj.
Duommá ja Marit lijkkuba ståhkat, såj agev ståhkaba aktan gárden stuora ståbe ålggolin.
Duommá l unna báhtjasj ja sån la gudá jagák.
Unna nejtsusj la suv oappásj, sån la vidá jagák.
Duomisin la unna bednagasj, dat la aj gárden dálla.
Bena lijkku ståhkat dajna guovtijn mánájn.
Bena l huj ávon dálla.
Le gus Maritin aj bena? Ij, Maritin ij la bena, sujna l gáhtto.
Valla gáhtto l ståben, gáhtto oadá.
Sunnu ieddne l ståben gáhtto siegen, sån gæhttjá vinndegav ålgus ja vuojnná Duommá ja Marit libá ståhkamin.
Duommá jåhtelit viehká stuora boares muora lusi, sån tjiehkát Maritis.
Diedá gus manen? Marit tjåhkkåj ja sujna li gieda tjalmij åvdån.
Ij majdik vuojne ja sån javllá.
Manen dahká nav? Ja majt Duommá dahká muora guoran?
Dat la stoagos.
Gå Marit gærggá låhkåmis, sån gæhttjá ietjas birra.
Sån åhtså Duommáv: gåsi sån manáj? Vuojnni gus suv?
Marit ij diede gånnå Duommá l.
Sån gatját bednagis: "Vuojnni gus Duomisav?".
Valla bena diedon ij máhte hållat! Marit ij oattjo vásstádusáv gatjálvissaj.
Aktak ij oattjo vásstádusáv, gå bednagij hålli!
Marit gæhttjá iednes glása duogen, ieddnes tjajmmá.
Marit ájádallá, jut sån la vuojnnám gåsi Duommá l mannam: "Subtsasta munji gånnå sån la!", sån javllá æddnásis.
"Iv Marit, iv máhte subtsastit dunji!", sån vásstet.
Vájku sån ihkap diehtá gånnå báhttja la, ij sidá subtsastit.
Marit vádtsá hihtásit gárde tjadá.
Sån ájn gæhttjalit Duomisav åhtsåt.
Sån gæhttjá bievde vuolen ja ståvlåj vuolen, valla Duommá ij la dieppe.
Sån gæhttjá juohkka sajen, valla ij máhte Duomisav gávnnat.
De sån gullá jienav, dat boahtá stuora boares muora duogen.
Máhtáluluj gus liehket Duommá? Dannák dat jiedna l vas! Sån dárkkelit gulldalit.
Ij la lådde ij makkirak ietjá judos.
Dálla sån gullá dav buoragit.
Hæhttu liehket Duommá!
De sån vuojnná unna giedatjav aj ja gå sån lagábuj boahtá, de sån vuojnná suv oajvev aj! 
Marit tjajmmá ja javllá: "Gávnniv duv!".
Såj goappátjagá libá ávon ja mannaba ståhpåj, la muddo juojddá bårråt ja vehi tjátjev juhkat!

