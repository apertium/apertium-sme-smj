
Ášši/Sak  DC016/12 ¶
Ođđa áššiid dieđiheapmi ¶
Arkiiva ¶
Arkiiváššenr.¶
SF ¶
12/1792 ¶
Ášši meannudeapmi álggahuvvui cuoŋománu 18.b. 2012 dii. 17.40.¶
I  Mildosat ¶
NrBeaiviGeas/GeasaNamahus ¶
17.04.2012Áirras Ann-Mari Thomassen, NSR:a sámediggejoavku Plánejuvvon geaidnu E 10 Evenášši ja Suortta gaskka sáhttá dagahit duođalaš váikkuhusaid boazodollui Gánásvuotna/Oarjjit-Iinnasullo orohagas 17.04.2012Áirras Ann-Mari Thomassen, NSR:a sámediggejoavku Ásahit foandda ¶
17.04.2012Áirras Trond Are Anti NSR, NSR/SáB:a sámediggejoavku ¶
Kvalitehtasihkkarastit sámi mánáid ja -ohppiid erenoamášpedagogalašoahpahusfálaldaga mánáidgárddis, vuođđoskuvllas ja joatkkaskuvllas 17.04.2012Áirasat Jørn Are Gaski ja Ida Marie Bransfjell, BB:a sámediggejoavku/Åarjel-saemiej Gïelh Dat go eanet sápmelaččat ásset gávpogiin ja čoahkkebáikkiin buktá hástalusaid ¶
17.04.2012Áirras Rolf Johansen, NSR:a sámediggejoavku Sámi kulturmuitohálddašeami árvvoštallan ¶
17.04.2012Áirras Trond Are Anti NSR, NSR/SáB:a sámediggejoavku ¶
Sámi TV-kánala ásaheapmi ¶
17.04.2012Áirras Aili Keskitalo, NSR:a sámediggejoavku Sámedikki Láhkaproposišuvnna 70 L(20112012)meannudeapmi 17.04.2012Áirras Jørn Are Gaski, BB:a sámediggejoavku Lullisámi arkiivvaid digitaliseren ¶
17.04.2012Áirras Toril Bakken Kåven, Nordkalottfolket ¶
Riddoguolástanlávdegoddi – viidásat bargu ¶
17.04.2012Ann-Mari Thomassen, NSRs sametingsgruppe Soahtegirdiid ”fremskutt” bása Evenášis – váikkuhusat sámi kultuvrii 17.04.2012Áirras Ida Marie Bransfjell, Åarjelsaemiej Gïelh Bioteknologiija – fáddán álgoálbmot konferánssa ráhkkaneapmái Álttás 2013:is ¶
II  Evttohusat ¶
Evttohus 1, áirras Ann-Mari Thomassen, NSR:a sámediggejoavku ¶
Plánejuvvon geaidnu E 10 Evenášši ja Suortta gaskka sáhttá dagahit duođalaš váikkuhusaid boazodollui Gánásvuotna/Oarjjit-Iinnasullo orohagas ¶
NSR sámediggejoavku čujuha plánejuvvon geidnui E 10 Evenášši ja Suortta gaskka man váldoulbmilin lea álkiduhttit johtaleami ja unnidit goluid maid guhkes gaskkat dagahit.¶
Stáhta geaidnodoaimmahat lea ráhkadan Konseaptaválljenčielggadusa ja čujuha čielggadusas ahte stuorra areálat Evenášši, Dielddanuori ja Lodega gielddain leat meroštallojuvvon boazoguohtonguovlun, ja ahte guovlu Fiskfjord ja Gollevuonbađa gaskka lea deaŧalaš boazodoalu guohtonguovlun Gánásvuonas Lodegiin.¶
NSR diehtá ahte plánejuvvon geaidnu galgá mannat gitta Gánásvuonas, Storolaheimen ja Teltveiene bokte Heggedalenii.¶
Guovdu Heggedalena lea plánejuvvon ahte geaidnu manná tunealla čađa Fiskfjordenii.¶
Guovllu boazodollui lea hui unohas go geaidnu biddjojuvvo dien guvlui.¶
Geaidnu botke deaŧalaš boazojohtolaga Gánásvuona/Oarjjit Iinnasullo orohagas.¶
Nu guhká go guovllus lea leamaš boazodoallu lea boazu geavahan dán johtolaga gáržžes guji geažil Gollevuonbađa ja Gánásvuona gaskka.¶
Dan geažil eai sáhte bohccot johtit eará saji go juste dakko gokko geaidnu lea plánejuvvon.¶
Dát buktá duođalaš váikkuhusaid guovllu boazodollui.¶
NSR lea hui fuolas dán dili geažil Gánásvuona/Oarjjit Iinnasullo orohagas.¶
Orohaga boazoguohtonareálaide bahkkejit oppa áiggi eará beroštumit.¶
Orohahkii ohcet dađistaga hukset barttaid ja boazodoalli leat juo massán deaŧalaš boazoguohtonareálaid dán ulbmilii ja eará ulbmiliidda.¶
NSR čujuha Sámi vuoigatvuođalávdegotti II – árvalussii ja evttohussii.¶
Dat ii leat vuos politihkalaččat meannuduvvon Ráđđehusas ja Stuorradikkis.¶
Dat mearkkaša dan ahte eanariekteáššit eai leat čilgejuvvon Norlánddas.¶
Go guoská riektegažaldahkii, de sáhttá historjjálaš geavaheami vuođul leat jáhkehahtti ahte boazodoalus Gánásvuonas Lodegiin lea čielga oktasaš geavahanriekti guovllus gosa Stáhta geaidnodoaimmahat ja norgga eiseválddit plánejit hukset geainnu.¶
Stáhta geaidnodoaimmahat duođašta Konseaptalávdegotti čielggadusas ahte Konseapta 1 lea dat molssaeaktu, mii unnimusat čuohcá boazodollui.¶
Konseapta 1 lea tunealla Gánásvuona čađa Kåringenii, ja tunealla Fiskfjordenis Kongsvikii.¶
Konseapta 1 vuođul lea maiddái vejolaš garvit uđasváralaš guovllu nuorttabealde Fiskfjordena.¶
NSR ávžžuha Sámediggeráđi bivdit konsultašuvnnaid áššis ja gáibidit ahte Stáhta geaidnodoaimmahat ja almmolaš eiseválddit vállješedje dan molssaeavttu mii unnimusat goaridivččii guovllu boazodoalu.¶
NSR muittuha maiddái ahte Gánásvuona/Oarjjit Iinnasullo orohat lea njuolga guoskkahuvvon bealli áššis ja ferte konsulterejuvvot.¶
Evttohus 2, áirras Ann-Mari Thomassen, NSR:a sámediggejoavku ¶
Ásahit foandda ¶
Sámediggi berre árvvoštallat dárkkistit Njuolggadusaid politihkalaš dássái ja árvvoštallat vejolašvuođaid ásahit foandda gos sámediggeáirasiin lea vejolašvuohta skeŋket čoahkkinbálkká buorredáhtolaš áigumušaide.¶
Evttohus 3, áirras Trond Are Anti, NSR, SNR/SáB:a sámediggejoavku ¶
Kvalitehtasihkkarastit sámi mánáid ja -ohppiid erenoamášpedagogalašoahpahusfálaldaga mánáidgárddis, vuođđoskuvllas ja joatkkaskuvllas ¶
Sámi mánáin ja ohppiin geain lea vuoigatvuohta erenoamáš oahpahussii oahpahuslága mielde galget oažžut kvalitatiiva heivehuvvon oahpahusa sámegielas ja sámegillii ovttaskasoahpahusplána (OOP)  (individuellopplæringsplan) mielde.¶
Ovttaskasoahpahusplánas galget boahtit ovdan oahpahusa ulbmilat ja sisdoallu ja mo galgá čađahuvvot.¶
Sullii 10 % mánáin ja ohppiin lea erenoamášoahpahus OOP mielde mánáidgárddiin ja skuvllain.¶
NSR/SáB evttoha ahte Sámediggi sihkkarastá ahte sámi mánát ja oahppit, geain lea vuoigatvuohta erenoamášoahpahussii oahpahuslága mielde, ožžot dan heivehuvvon erenoamášpedagogalašfálaldaga sámegielas ja sámegillii.¶
Dan olis evttoha NSR/SáB ahte Sámediggi iská makkár drbbu lea mánáidgárddiin ja skuvllain erenoamášoahpahusa hárrái.¶
Ferte maid kártet makkár erenoamášpedagogalašfálaldaga/bagadusa sáhttet ásahusat nugo Sámi lohkanguovddáš, SEAD ja eará erenoamášpedagogalaš ásahusat fállat dáid mánáide ja ohppiide.¶
Seammás maid iskat makkár váilevašvuođa dát ásahusat oidnet.¶
NSR/SáB oaivvilda ahte lea dárbu sihkkarastit erenoamášpedagogalaš gealboloktema sámi pedagogaid gaskka ja sihkkarastit erenoamášpedagogalaš veahkkeneavvuide.¶
Otne váilot sihke sámi erenoamášpedagogalaš oahpaheaddjit ja resurssat mánáidgárddiin, skuvllain ja eará ásahusain mat barget dán suorggis.¶
Váilot maid erenoamášpedagogalaš reaiddut ja veahkkeneavvut sámi mánáide ja ohppiide.¶
Evttohus 4, áirras Jørn Are Gaski ja Ida Marie Bransfjell, BB:a sámediggejoavku/Åarjelsaemiej Gïelh ¶
Konferánsa sámiid birra gávpogiin ja čoahkkebáikkiin ja árbevirolaš sámi guovlluin.¶
Dan vuođul go maŋimuš áiggiin lea leamaš fuomášupmi sámi ássanminstara rievdamii gávpogiin ja čoahkkebáikkiin ja sámi giliin ja árbevirolaš guovlluin, evttohuvvo ahte Sámediggi jagis 2013 lágidivččii konferánssa sámiid birra gávpogiin ja čoahkkebáikkiin ja árbevirolaš sámi guovlluin.¶
Konferánssa váldofokus berrešii leat movt sámit gávpogiin ja giliin sáhttet nannet sámevuođa, movt sii dievasmahttet guđet guimmiideaset ja makkár erohusat ja ovttaláganvuođat sis leat ja movt daiguin sáhtášii ávkkástallat sámi servodaga nannema oktavuođas.¶
DAT GO EANET SÁPMELAČČAT ÁSSET GÁVPOGIIN JA ČOAHKKEBÁIKKIIN BUKTÁ HÁSTALUSAID “Measta njealjis logi olbmo gaskkas leat guođđán sámi guovlluid ja leat fárren muhtun gávpogii.¶
Ja dat “duohtavuohta” ahte Oslo lea riikka stuorámus sámegielda, massá mearkkašumi” dieđiha NRK Sápmi njukčamánu 5. b. dán jagi, fáktavuođus mii lea vuođđuduvvon Romssa universitehta dutkamii.¶
Sámediggeválgga golmma válgabiirres ásset sullii 50 % jienasteddjiin gávpogis.¶
Dat leat Áltá, Romsa ja Oslo ja dat leat 17 mandáhta 39 áirasa gaskkas.¶
Ávjovári válgabiire lea massán mandáhta, ja Mátta-Norgga válgabiire oažžu guokte ođđa áirasa boahtte sámediggeválggas 2013:s.¶
Álttás leat sullii 20 % oktiibuot buot sámegiel ohppiin vuosttaš ja nubbin gielas olles riikkas, ja Romssa gávpogis leat birrasii seamma ollu olbmot Sámedikki jienastuslogus go Deanus ja Porsáŋggus oktiibuot.¶
Dát buktá ođđa hástalusaid sihke politihkalaččat ja servodatlaččat sámi eiseválddiide ja organisašuvnnaide.¶
Stuorámus hástalussan lea rievdadit mentála gova mii ollu mearrideddjiin sámi servodagas lea.¶
Dat lea romantihkalaš govva Sámis ja loguid ovddideapmi hirpmástuhttá sakka: njealjis logi sápmelačča gaskkas ásset juo gávpogiin ja dát lea dáhpáhuvvan 50-logu rájes, go fas sámi álbmot árbevirolaš sámi guovlluin geahppána dahje ii lassán.¶
Dát buktá ođđa hástalusaid sámi giela, kultuvrra ja servodateallima suodjaleapmái.¶
Sámit álbmogin eai sáhte šat vuođđuduvvat dasa ahte sámegiella sirdojuvvo boahtte sohkabulvii giliin ja báikkiin lunddolaččat sámi ealáhusaid bokte nugo boazodoalu, guolástusa, eanadoalu dahje dáid lotnolasaid bokte.¶
Sámiide gávpogiin ja čoahkkebáikkiin šaddet ásahusat nugo mánáidgárddit ja skuvla deaŧalaččat sámegiela doalvumis buolvvas bulvii ja juste dan ohcalit sápmelaččat gávpogiin; sámi mánáidgárdesajiid, sámegiela vuođđoskuvllain, sámi deaivvadanbáikkiid ja dađistaga sihkkarit láhččojuvvon ásahusaid boarrásiid várás.¶
Diehtemeahttunvuohta sámiid birra gávpogiin lea stuoris, muhto mu hirpmástuhttá dattetge dat go ovddeš sámediggepresideanta NSR Ole Henrik Magga celkkii NRK:s njukčamánu 15. b. ahte: Mii leat rahčan hui ¶
sakka oažžut sámegiela eanet oidnosii guovddáš sámi guovlluin, ja jos dat guovllut goariduvvojit, de čuohcá dat čielgasit sámegiela suodjaleapmái, dadjá Magga.¶
Mun ipmirdan ahte Sámediggi háliida dan buoremusa sámiide gávpogiin, muhto mii eat nagot sámáiduhttit stuorra gávpogiid) .¶
Mun jáhkán ahte Ole Henrik Magga lea sakka boastut ádden.¶
Dás ii leat sáhka das ahte galggašii leat sámáiduhttit gávpogiid, muhto ahte dat sápmelaččat geat duođai fárrejit gávpogiidda galget sáhttit oažžut sámi fálaldaga.¶
Sápmelašvuohta ii noga vaikko olmmoš fárre gávpogii – ja buot gávpogiin davvi Norggas leat álohii ássan sápmelaččat.¶
Galgá go sin guođđit vuhtii válddekeahttá ja galgá go sin oaidnit resursan sámi servodahkii ja sámegillii? Sámegiella gávpogiin ja giliin eai leat sirrejuvvon, muhto dat dievasmahttet nubbi nuppi ja gávdnojit sierralágan dárbbut ja váikkuhangaskaoamit – danne dat eai leat gilvaleaddjit gaskaneaset, muhto mii buohkat leat sápmelaččat seamma fatnasis, geain lea oktasaš hástalus: sámi giela ja servodateallima suodjaleapmi ja ovddideapmi.¶
Sámiid nannen ja oainnusmahttin gávpogiin ja čoahkkebáikkiin ii mearkkaš dan ahte sámegiella geahnohuhttošii eanet árbevirolaš sámi guovddáš guovlluin.¶
Evttohus 5, áirras Rolf Johansen, NSR:a sámediggejoavku ¶
Sámi kulturmuitohálddašeami árvvoštallan ¶
Bivdit geahčadit ja árvvoštallat sámi kulturmuitohálddašeami ođđa áššin Sámedikki dievasčoahkkimii, mas erenoamážit ságastallat bistevaš ja rievddadeaddji rájiid birra automáhtalaččat ráfáidahttojuvvo sámi kulturmuittuid ektui ja dan birra ahte berrešii go priváhta máksingáibádusa oktasaškultuvrra hálddašeami oktavuođas joatkit.¶
Guhkesáiggi mihttomearrin sáhtášii leat dat ahte muddet kulturmuitolága nu ahte dat buoremus vuogi mielde sihkkarastá Sámedikki váldomihttomeari Kulturmuitosuodjalusas: ¶
Suodjalit ja čalmmustahttit sámi kulturmuittuid ja kulturbirrasiid oktan daid mihtilmasvuođaiguin ja molsašumiiguin, sihke oassin min kulturárbbis ja identitehtas ja oassin sámi biras- ja resursahálddašeamis.¶
Kulturmuittuid suodjaleapmi lea deaŧalaš servodatbargamuš mii ollugiidda álkit vásihuvvo priváhta ovddasvástádussuorgin doaibmabijuid iešguđetlágan doaimmaid oktavuođas.¶
Maiddái sámi kulturmuitohálddašeapmi mas 1978 mannosaš kulturmuitosuodjalanlága vuođul lea stuorra mearkkašupmi beaivválaš eallimii ja beaivválaš doaibmamiid ollu olbmuide.¶
Dán oktavuođas leat guokte beali maid lea erenoamáš ávkkálaš árvvoštallat ja digaštallat.¶
Nubbi lea mearridit áigeráji kulturmuittuid ráfáiduhttimii.¶
Dál rievddada dát rádji, dakko bokte ahte kulturmuittut mat leat boarráset go 100, leat automáhtalaččat ráfáiduhttojuvvon.¶
Dát ortnet buktá hástalusaid mat sturrot ja sturrot dađistaga go mii 2050 rádjai oažžut ođđasit huksejuvvon visttiid 2.¶
máilmmisoađi boaldimiid geažil.¶
Sáhttá jearrat doaibmá go rievddadeaddji 100- jagirádji resursan, vai lea go dat váttisvuohtan sihke beaivválaš geavaheami ektui mii sáhttá váttásmahttojuvvot ja dan ektui ahte áimmahuššat ollu biergasiid ja rusttegiid maid lohku šaddá mealgat stuorát go dan maid mii dárbbašit go galgat duođaštit historjjálaš fáktaid, áigodagaid ja ovdáneami.¶
Mieđiha go álbmot dán ortnegii, vai sáhttá go šaddat nu ahte olbmot eai beroš dieđihit ráfáiduhttojuvvon kulturmuittuid go dat mielddiset buktet dušše váttisvuođaid guovlluid, visttiid ja biergasiid geavaheami ektui? ¶
Nubbi bealli maid berre digaštallat lea máksinprinsihppa mii guoská kulturmuitosuodjaleapmái.¶
Dál ferte son ieš, gii hukse návsttu dahje garaša, máksit iskkademiid ja registreremiid luonddus ovdalgo prošeakta dohkkehuvvo.¶
Dábálaš olbmui dát vásihuvvo dávjá eahpegovttolažžan, go das lea sáhka máksimis dan ovddas ahte áimmahuššat oktasaš kulturárbbi.¶
Boađusin sáhttá fargga šaddat ahte gelddolaš ja divrras biergasat eai registrerejuvvo go son geas leat dieđut dan birra, ii háliit váldit badjelasas goluid iskkadeami oktavuođas.¶
Stuorát duohtademiid, huksemiid ja rusttegiid oktavuođas ferte ain gáibidit váikkuhusčielggademiid maid doaibmabiddji máksá.¶
Evttohus 6, áirras Trond Are Anti, NSR, NSR/SáB:a sámediggejoavku ¶
Sámi TV-kánala ásaheapmi ¶
NSR, NSR/SáB sámediggejoavku árvala Sámedikki bargagoađášii láhčit dili vuoi ásahuvvošii Sámi TVkánala.¶
Ollu meadiafálaldagat leat doaimmas sámegillii ja dat bálvalit sámi álbmoga bures.¶
NSR/SáB oaidná liihkáge ahte dál livčče áigi ásahit sierra sámi TV-kánal.¶
Olbmuin lea stuorra luohtámuš TV mediai ja oažžu einnostit ahte TV-media lea dehálaš ja ánus eanaš olabmuid gaskka goit lagamuš 10 jagi velá.¶
Sámi TVkánala loktešii sámegiela stáhtusa.¶
Loktesii servodatdebáhtavejolašvuođaid sámi: kulturdigáštallama; politihkalaš digaštallama; válaštallan ja kulturdoaluid sáddenvejolašvuođaid.¶
Odne lea hui unnán sáddenáigi sámi prográmmiade Norgga TV kánálain.¶
Sierra Sámi TV-kánala livčče addán sámi meadiavistái eambo iešstiverumi, go dálle ii dárbbáš leat stuorraservodaga sáddendárbbuid hálddus.¶
Jos goassege livčče áigi láddan sierra Sámi TV-kánala ásaheapmái, de lea dál, teknihkklaččat ii leat váttis.¶
Evttohus 7, áirras Aili Keskitalo, NSR:a sámediggejoavku ¶
Sámedikki Láhkaproposišuvnna 70 L (2011-2012)meannudeapmi ¶
Njukčamánu 16 beaivvi 2012 bijai ráđđehus ovdán láhkaproposišuvnna  Oassálastinlágas, mearraresursalágas ja finnmárkkulágas (riddolávdegoddi).¶
Sámediggi váldá láhkaproposišuvnna meannudeapmái.¶
Evttohus 8, áirras Jørn Are Gaski, BB:a sámediggejoavku ¶
Lullisámi arkiivvaid digitaliseren ¶
Lullisámi guovlluin gávdnojit máŋggat priváhta ja almmolaš arkiivva.¶
Ii leat kártejuvvon man viidát dát arkiivvat leat ja maid ii makkár fáddásurggiid dát arkiivvat sisttisdollet.¶
Eará sámi guovlluin lea digitaliseren ja kártenbarggut ollen guhkkelii.¶
Máŋggat dain priváhta ja almmolaš arkiivvain leat heajos vuorkkáin dego lovttain, láhtuin ja olgovisttiin ja dáid arkiivvaid ii ábut diktit billahuvvat.¶
Dat guoská dego ovdamearkka dihte Lappefogden arkiivii Helgelánddas, čoahkkingirji Troanddimis 1917 riikačoahkkimis gávdnui ovtta láhtus go ledje čorgeme ja dat guoská maid ollu eará priváhta arkiivvaide mat leat ovddeš ja dálá sámi luohttámušolbmuid hálddus lullisámi guovlluin.¶
Sámediggi berre váikkuhit dasa ahte dát arkiivvat kártejuvvojit, ja dolvojuvvojit sihkkaris vuorkkáide ja ahte digitaliserejuvvojit nu ahte boahtá sámi ja dáčča álbmogii ávkin.¶
Dát lea earenoamáš dehálaš dál go Sámi vuoigatvuođalávdegoddi II proseassa lea jođus.¶
Digitaliserejuvvon arkiivvat duođaštussan dasa ahte sámit leat, ahte sámit leat geavahan  guovlluid dego ovdamearkka dihte boazodoalu ja eanandoalu oktavuođas ja addá guovlluide maid birra dás lea sáhka vuoiggalaš ja historjjálaš sámi iešvuođa.¶
Evttohus 9, áirras Toril Bakken Kåven, Nordkalottfolket ¶
Riddoguolástanlávdegoddi – viidásat bargu ¶
Sámediggepresideanta lea bovden ovttasbargui Proposišuvnna 70 birra, mii lea Riddoguolástuslávdegotti mearrádusa čuovvoleapmi.¶
Sámediggi doalaha dan ahte mearra- ja riddobivdiid historjjálaš vuoigatvuođat galget dohkkehuvvot.¶
Sámediggi oaidná hui duođalažžan go ráđđehus ii dohkket historjjálaš vuoigatvuhtii mii guoská vuonaid ja riddogáttiid ássiid guolásteapmái, nu mo lea celkon Smith-lávdegotti barggus.¶
Lea dehálaš addit stuorradiggái nu olu dieđuid áššis  go lea vejolaš, ja ahte dieđuid ja ovttasbarggu bokte oažžu seammá áddejumi ja mearrádusa mii sihkkarastá: ¶
-Historjjálaš vuoigatvuođaid dohkkeheami nu go Smith-lávdegoddi lea cealkán, ja -evttohusas mii lea bidjon ovdán mas eai leat dohkkehan historjjálaš vuoigatvuođaid riddoguovlluin, ahte lea go dát siskkobealde daid álbmotrievttálaš geatnegasvuođaid mat Norggas leat.¶
Sámediggi dáhttu ásahit lávdegotti mii oktiiráđiid sámediggeráđiin ovddasta ođđa oainnu dán áššis.¶
Árvoštallojuvvo maid ásahit referánsajoavkku, gos leat riddoguolástanorganisašuvnnat, geat sáhttet buktit cealkámušaid prosessii.¶
 Resurssat maid biddjojit olgguldas vehkiide jus lea dárbu.¶
Evttohus 10, áirras Ann-Mari Thomassen, NSR:a sámediggejoavku ¶
Soahtegirdiid ”fremskutt” bása Evenášis – váikkuhusat sámi kultuvrii ¶
NSR sámediggejoavku čujuha suodjaluseiseválddiid cealkámušaide ahte Evenášši soaitá klassifiserejuvvot “fremskutt” básan soahtegirdiid várás.¶
Cealkámušas lea eahpečielggas galle soahtegirdi galget leat Evenášis, go doppe leat iešguđetlágan logut, 2 -12 soahtegirdi.¶
Báikkálaš sámi beroštusat čoahkkinaste ovddit suodjalusministariin Grete Faremoain Evenášis guovvamánu 19. b. 2010, fáddán ledje iešguđetlágan váikkuhusat sámi kultuvrii ja servodateallimii jus soahtegirdibása biddjo dohko.¶
Báikkálaš sámi beroštusat eaktudedje ahte suodjalusministtar doallá viidábut gulaskuddančoahkkimiid sámi álbmogiin dađi mielde go ášši ovdánii, ja sii ipmirdedje dan dainna lágiin ahte dat galggai čuovvoluvvot.¶
NSR sámediggejoavku mearkkaša ahte dát eavttut eai leat čuovvoluvvon, ja bidjá gažaldaga go sámediggeráđis ii leat leamaš oktavuohta báikkálaš sámi beroštusaiguin dán áššis ovdal konsultašuvnnaid suodjaluseiseválddiiguin ášši birra, vaikko áŋgiruššamat dán ášši hárrái galggašedje leat oahppásat sidjiide.¶
NSR deattuha ahte go soahtegirdidoaimmat ja eará militeara doaimmat viiddiduvvojit, de lea dehálaš ahte suodjaluseiseválddit atnet iežas geatnegasvuohtan dan ahte sámi márkogiliin ain galgá leat vuođđu ceavzilis báikkálaš kultuvrii, maiddái boahtteáiggis.¶
Fertešii bidjat johtui doaimmaid maid vuođul lea geasuheaddji ássat dan guovllus, vaikko lea ásahuvvon “fremskutt” soahtegirdibása mii mielddisbuktá eanet šláma.¶
NSR bivdá sámediggeráđi ovttas bargat báikkálaš sámi servviiguin, sámi ásahusaiguin, sámi ealáhusaiguin ja sámi kulturaktevrraiguin dán guovllus, kárten dihte makkár doaimmaid fertešii bidjat johtui mat sáhtášedje nu bures go vejolaš buhtadit dan vahága mii dahkko sámi kultuvrra vuostá.¶
Evttohus 11, áirras Ida Marie Bransfjell, Åarjel-saemiej Gïelh ¶
Bioteknologiija – fáddán álgoálbmot konferánssa ráhkkaneapmái Álttás 2013:is ¶
Bioteknologalaš ovdáneapmi meannuduvvui Sámeparlamentarihkkárlaš konferánssas Girkonjárggas 2011 ja Sámediggi meannuda Sámi rievttit bioteknologalaš ovdáneamis cuoŋománu 19. beaivvi.¶
Mii diehtit ahte bioteknologiija láhka lea dárkkisteami vuolde, ja ahte galgá gieđahallojuvvot Stuoradikki 2013 giđđasešuvnnas.¶
Álgoálbmotperspektiivvas lea fágasuorggis dárbu máhtto- ja návccaidráhkadussii.¶
 Bioteknologalaš ovdáneapmi lea juoga mii guoská olles máilmmi álgoálbmogiidda ja danin lea lunddolaš lonohallat vásáhusaid.¶
Máhttu ja diđolašvuohta fáttá birra lea dárbbašlaš nu ahte sáhttá váikkuhit ovdáneapmái, ja digaštallat hástalusaid birra eará álgoálbmogiiguin.¶
Dán vuođul sávvá Åarjel-Saemiej Gïelh ahte bioteknologalaš ovdáneapmi biddjojuvvo fáddán álgoálbmot konferánssa ráhkkaneapmái Álttas 2013:is.¶
Dievvasčoahkkinjođihangotti árvalus Sámediggái ¶
 Ođđa áššit 1, 3-6 ja 8-11 sáddejuvvojit Sámediggeráđđái meannudeapmái  Ođđa ášši 2 sáddejuvvo čoahkkinjođihangoddái meannudeapmái.¶
Ođđa ášši 7 sadjái ovdiduvvo ášši 019/12 Sd.prop.¶
70L Rievdadusat searvanlágas, mearraressursalágas ja finnmárkolágas (riddoguolástanlávdegoddi), ođđa ášši 7 gessojuvvo.¶
III  Jienasteapmi ¶
39 áirasis ledje 31 čoahkis.¶
Jienasteapmi dahkkojuvvui čuovvovaš vuogi mielde: ¶
Čoahkkinjođihangotti evttohus mearriduvvui 29 jienain.¶
2 jienastedje vuostá.¶
IV  Beavdegirjelasáhusat ¶
Dán áššis ii ovddiduvvon beavdegirjelasáhus.¶
V  Sáhkavuorrolistu ja replihkat ¶
Sáhkavuorru Replihkka   1 Nanna ThomassenMariann Wollmann Magga Nanna Thomassen ¶
2 Silje Karine Muotka   3 Trond Are Anti   4 Jørn Are GaskiSilje Karine Muotka Jørn Are Gaski   5 Rolf Johansen   6 Trond Are AntiAud Marthinsen Trond Are Anti   7 Aili KeskitaloAud Marthinsen Willy Ørnebakk Aili Keskitalo   8 Jørn Are GaskiAili Keskitalo Jarle Jonassen Jørn Are Gaski Rolf Wilhelmsen Silje Karine Muotka Ida Marie BransfjellSilje Karine Muotka Willy Ørnebakk, čoahkkinortnegii Aili Keskitalo, čoahkkinortnegii Jarle Jonassen, čoahkkinortnegii ¶
VI Sámedikki mearrádus ¶
 Ođđa áššit 1, 3-6 ja 8-11 sáddejuvvojit Sámediggeráđđái meannudeapmái  Ođđa ášši 2 sáddejuvvo čoahkkinjođihangoddái meannudeapmái.¶
Ođđa ášši 7 sadjái ovdiduvvo ášši 019/12 Sd.prop.¶
70L Rievdadusat searvanlágas, mearraressursalágas ja finnmárkolágas (riddoguolástanlávdegoddi), ođđa ášši 7 gessojuvvo.¶
Ášši meannudeapmi loahpahuvvui 19.04.12 dii. 12.45.¶
Čoahkkingirjji čállit: Marit Ellen Mienna /Tove Anti 66 siidu 90 siiddus ¶
Vuođđogiella: Dárogiella ¶
