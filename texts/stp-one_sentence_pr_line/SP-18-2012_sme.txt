
Ášši/Sak  DC018/12 ¶
Sámediggeráđi čilgehus sámi giela birra ¶
Arkiivaáššenr. 10/576506 / 25 - 58 ¶
Meannudeamit ¶
Politihkalaš dássi Beaivi Áššenr. ¶
Sámedikki dievasčoahkkin 18. – 19.04.12DC 018/12 ¶
Ášši meannudeapmi álggahuvvui gaskavahkku cuoŋománu 19.04.12 dii. 13.50. ¶
I  Mildosat ¶

II  Evttohusat ja mearkkašumit ¶
Sámediggeráđi mearrádusárvalus: ¶
Sámediggi lea ságaškuššan Sámediggeráđi čilgehusa sámegiela birra. ¶
Čilgehus čuovvu mielddusin beavdegirjái. ¶
Sámediggeráđi čilgehus sámegiela birra ¶
Duogáš ¶
Sámediggeráđđi bidjá ovdan sámediggedieđáhusa sámegiela birra dievasčoahkkimii čakčamánus 2012. ¶
Dáinna čilgehusain hálida Sámediggeráđđi árvalusaid daidda hástalusaide mat mis leat fágasuorggis sámegiella. ¶
Sámediggeráđđi áigu maiddái searvvahit sámi servodaga ja erenoamážit daid ásahusaid, mat barget beaivválaččat sámegielain. ¶
Čilgehusain hálida Sámediggeráđđi álggahit digaštallama boahtteáiggi giellapolitihka birra sámi servodagas. ¶
Danne áigut lágidit seminára maŋŋágo čilgehus lea ovddiduvvon dievasčoahkkimii. ¶
Sámediggeráđđi áigu maid juohkit dieđuid barggus sámediggedieđáhusain sámegiela birra ja bidjat ovdan čilgehusa iešguđet ásahusaide ja birrasiidda ja ávžžuha buktit árvalusaid. ¶
Sámegiella juogaduvvo dábálaččat máŋga iešguđet giellan. ¶
Dán dokumeanttas máinnašuvvo dattetge sámegiella ovttaidlogus. ¶
Bajimus giellapolitihkkii livččii ulbmileamos geavahit sámegiela viiddes doaban, ja danne máinnašuvvo sámegiella dás oktan giellan máŋggain suopmaniin. ¶
Ággan dasa lea go iešguđet suopmaniin lea eanet mii sulastahttá go dan mii earuha. ¶
Dattetge dárbbašuvvo dakkár giellapolitihkka mii lea heivehuvvon 5 gielladillái Norggas: Davvisámegiella  hálddašanguovllu siskkobealde Davvisámegiella  hálddašanguovllu olggobealde Julevsámegiella Lullisámegiella Sámegiella gávpogiin Bihtánsámegiella ja nuortalašgiella eai leat máinnašuvvon dás dasgo ii leat ii oktage dahje hui hárvásat geat geavahit dáid beaivválaččat Norgga bealde Sámis. ¶
Dilli ¶
Dálá dilli ja ovdánanmihtilmasvuođat Sámegiella lea Unesco listtas áitojuvvon gielaid badjel. ¶
Dattetge rievddada gielladillii guovllus guvlui. ¶
Muhtun guovlluin sámegiella lea lunddolaš beaivválaš giella, ja eará guovlluin lea giella jávkamin. ¶
Gielas leat máŋga hástalusa, go vel dain guovlluin ge mat lohkkojuvvojit lea sámegiela guovddášguovlun. ¶
Maŋimus logijagiin leat álggahuvvon máŋga doaibmabiju nannen dihtii giela dili ja mii oaidnit lassánan dihtomielalašvuođa ja dáhtu ođđasis ealáskahttit sámi giela ja kultuvrra. ¶
Sámegillii gullet máŋga servodat- ja fágasuorggi. ¶
Sihke vuoigatvuohta beassat geavahit sámegiela, gelbbolašvuohta sámi gielas ja máhtolašvuohta sámi gielas ja kultuvrras iešguđet servodatsurggiin rievddada. ¶
Oahpahussuorggis sihkkarastojuvvo mánáide vuoigatvuohta sámegieloahpahussii lága bokte. ¶
Ovttaskas olbmo vuoigatvuohta beassat geavahit sámegiela go deaivvadit dearvvašvuođabálvalusain ja riektelágádusain, lea sihkkarastojuvvon lága bokte, muhto ráddjejuvvon sámegiela hálddašanguvlui. ¶
Árbevirolaččat lea sámegiela dilli leamaš nanus sámi vuođđoealáhusain, ja vuođđoealáhusat leat leamaš hui deaŧalaččat sámegiela gáhttemii ja ovddideapmái. ¶
Go olbmuid lohku njiedjá sámi vuođđoealáhusain, de das leat váikkuhusat sámegiela ovdáneapmái boahtteáiggis. ¶
Leat uhccán sámegielat fálaldagat kultuvrras, girjjálašvuođas ja median nationála dásis ja ráddjejuvvon dasa mii buvttaduvvo sápmelaččaid bealis. ¶
Oktiibuot 9 gieldda gullet sámegiela hálddašanguvlui dál, ja eanet gielddat leat árvvoštallan ohcat searvat hálddašanguvlui. ¶
Dát lea buorre ovdáneapmi mii čájeha ahte ollu gielddat váldet ovddasvástádusa sámegiela gáhttemis ja ovddideamis. ¶
Sámediggi mearridii guovttegielalašvuođadoarjagiid ođđa juolludaneavttuid 2011:s. ¶
Ođđa juolludaneavttut galget buorebut čalmmustahttit ulbmilolahusa, ja ovttasbargošiehtadusat leat ráhkaduvvon juohke gielddain. ¶
Dat lea dahkkojuvvon vai sáhttá álggahit doaibmabijuid mat leat heivehuvvon juohke gieldda gielladillái. ¶
Dál leat 11 sámi giellaguovddáža mat ožžot vuođđodoarjaga Sámedikkis, ja eanebut háliidit beassat dán ortnegii. ¶
Giellaguovddážiin lea deaŧalaš rolla sámegiela ovddideamis, ja lea ge hui deaŧalaš ahte dain leat buorit rámmaeavttut. ¶
Sámediggi lea árvvoštallagoahtán sámi giellaguovddážiid. ¶
Árvvoštallan galgá muitalit man muddui giellaguovddážat lihkostuvvet sámegiela gáhttemiin ja ovddidemiin, ja guđe hástalusat dain leat. ¶
Giellaguovddážiid raporteren daid ruđaid geavaheamis maid sii ožžot Sámedikkis, čájehit ollu kurssaid ja doaimmaid. ¶
Nannen dihtii sámegiela ja eanedan dihtii dan geavaheami, lea Sámediggi máŋggaid jagiid almmuhan ruđaid iešguđet giellaprošeavttaide. ¶
Doarjjaortnega ulbmiljoavku lea leamaš sámi álbmot. ¶
Ohcamiid lohku dáidda ruđaide lea lassánan sakka, ja vurdojuvvon ain eanet lassáneapmi. ¶
Dát čájeha ahte gielladoaibmabijuid dárbu sámi servodagas lea stuoris. ¶
Lea buorre go eanet gielddat lullisámi guovllus sáddejit ohcamiid, ja lea ge mihttenveara ahte Divttasvuona suohkan lea okta dain gielddain sámegiela hálddašanguovllus, mii proseantalogu mielde lea ožžon juolluduvvot eanemus ohcamiid áigodagas 2008-2010. ¶
Namuhit berre maiddái ahte bohtet uhccán ohcamat Finnmárkku guovddášguovlluin. ¶
Ohcanvuđot ruđaid oktavuođas oahpahussii mii oaidnit ahte stipeandaohcamiid lohku alit ohppui sámegielas lassána. ¶
Stipeandalohku ohppiide geain lea sámegiella fágasuorggis joatkkaskuvllas, lea lassánan 39 proseanttain 4 maŋimus jagis. ¶
Dattetge čájeha máhttoloktema sámi árvvoštallan ahte áin váilot oahpponeavvut ja oahpaheaddjit main lea gelbbolašvuohta. ¶
Mii oaidnit maiddái ahte váilevaš gielladoarjja lagasbirrasis váttásmahttá oahpahusa. ¶
Ovddasvástideaddji bealit Nationála ja riikkaidgaskasaš lágat fuolahit buori muddui sámi álbmoga vuoigatvuođa beassat geavahit ja nannet iežaset giela. ¶
Norgga stáhta lea geatnegahttojuvvon sihke rievttálaččat ja politihkalaččat nannet sámegiela ja láhčit dilálašvuođaid sámegieloahpahussii ja sámegiela geavaheapmái. ¶
Stáhta lea geatnegahttojuvvon gieđahallat dárogiela ja sámegiela ovttadássásaččat, ja nu sihkkarastit gielaid ¶
Čoahkkingirjji čállit: Marit Ellen Mienna /Tove Anti 73 siidu 90 siiddus dásseárvvu. ¶
Sámelága § 1-5 vuođul leat sámegiella ja dárogiella ovttaárvosaš gielat Norggas. ¶
Gielat galget leat ovttadássásaččat lága 3. kapihttala, Sámegiella, mearrádusa vuođul, maiddái gohčoduvvon Sámelága giellanjuolggadusat. ¶
Sámelága giellanjuolggadusaid mearrádusaid ulbmil lea gáhttet ja ovddidit sámegiela erenoamážit dakko bokte ahte nannet giellageavaheami almmolaš oktavuođain. ¶
Sámelága § 3-8 deattasta ahte juohkehaččas lea vuoigatvuohta oažžut oahpahusa sámegielas. ¶
Oahpahussii sámegielas ja sámegillii gusto vuođđoskuvla- ja joatkkaoahpahusláhka (oahpahusláhka) ja lágat dan olis. ¶
Ráđđehus lea sámegiela doaibmaplána bokte láhčán vuođu viiddes ja guhkilmas áŋgiruššamii sámegielaid várás Norggas, man váldomihttomearri lea láhčit vuođu oadjebas boahtteáigái sámegiela várás. ¶
Sámedikkis ii leat makkárge váldi lágaid bokte giellaáššiin earret § 6-4 vuođul oahpahuslágas, mii deattasta ahte Sámediggi addá láhkaásahusaid oahpahussii sámegielas vuođđoskuvlii ja joatkkaoahpahussii. ¶
Dán válddi oaččui Sámediggi 1998:s. ¶
Sámediggi galgá Sámelága § 3-12 vuođul váikkuhit sámegiela suodjaleami ja ovddideami. ¶
Sámediggi lea ovddimus áššedovdi sámegiela ovddideamis ja nannemis riikka dásis ja das lea deaŧalaš rolla sámegiela dili nannemis. ¶
Sámedikki gelbbolašvuohta ja máhtolašvuohta dán suorggis lea mávssolaš, ja dat berre boahtit ovdan ovddasvástádus- ja váldesuorggis. ¶
Sámediggi hálddaša dál guovttegielalašvuođaruđaid gielddaide ja fylkkagielddaide. ¶
Sámediggi lea ráhkadan buriid veahkkeneavvuid dasa ahte nannet giellageavaheami sihke gielddaid ja regiovnnaid dásis earret eará ovttasbargošiehtadusaid bokte Finnmárkku fylkkagielddain ja Romssa, Nordlándda ja Davvi-Trøndelaga fylkkasuohkaniiguin, ja sámegiela hálddašanguovllu 9 gielddain, guovttegielalašvuođaruđaid geavaheami oktavuođas. ¶
Eará veahkkeneavvut sámegiela nannemii leat njuolgga doarjagat sámi giellaguovddážiidda ja giellaprošeaktaruđaid hálddašeapmi. ¶
Eaktun sihkkarastit sámegiela boahtteáiggi lea ahte gielddat gos sápmelaččat ásset, váldet ovddasvástádusa ja leat mielde nannemin ja ovddideamen giela. ¶
Sámelága giellanjuolggadusat gustojit gielddaide mat gullet sámegiela hálddašanguvlui, ja dat leat danne geatnegahttojuvvon bálvalit álbmoga guovtti gillii. ¶
Muhto maiddái gielddat mat eai gula sámegiela hálddašanguvlui, leat geatnegahttojuvvon ovttaskas olbmuid vuoigatvuođaid ektui earret eará oahpahusas ja dearvvašvuođasuorggis. ¶
Sámi giellaguovddážiin lea deaŧalaš rolla sámegiela oahpahusas, čalmmustahttimis ja nannemis báikkálaččat. ¶
Sámi giellaguovddážiin ii leat formálalaš ovddasvástádus sámegiela ovddideamis, muhto sin doaibma stivrejuvvon earret eará  daid njuolgga doarjagiid eavttuid vuođul, maid Sámediggi mearrida. ¶
Eaktun lea ahte ovttaskas sápmelaš ieš háliida nannet ja ovddidit iežas gelbbolašvuođa sámegielas, geavahit giela buot oktavuođain ja nu guhkás go vejolaš fievrridit giela boahtte bulvii ja nu leat mielde sihkkarastimin sámi gielaid boahtteáiggi. ¶
Rámmaeavttut Nationála ja riikkaidgaskasaš lágat, ekonomiija ja olmmošlaš resurssat leat rámmaeavttut main lea mearkkašupmi giellaovddideapmái. ¶
Sihke nationála ja riikkaidgaskasaš lágat sihkkarastet sámegiela dili, ja geatnegahttet Norgga stáhta leat mielde nannemin sámegiela. ¶
Lágat iehčanassii eai suodjal gal gielaid, ja gielaid boahtteáigái lea hui deaŧalaš ahte leat buorit rámmaeavttut vai sáhttá fidnet duohta ovttadássásašvuođa sámegiela ja dárogiela gaskkas. ¶
Ekonomalaš resurssat leat hástalussan sihke gielddaide, giellaguovddážiidda, skuvllaide ja eará ásahusaide mat barget sámegielain. ¶
Dat ekonomalaš resurssat maid Sámediggi dál oažžu, eai dávis servodaga dárbbuide, eai ge sáhte váikkuhit ahte šaddá buoret dásseárvu sámegiela ja dárogiela gaskkas ja ahte dat ožžot seamma ovdánanvejolašvuođaid. ¶
Stuorra hástalussan lea dattetge olmmošlaš resurssaid váilevašvuohta. ¶
Dál eai leat doarvái giellabargit, oahpaheaddjit eai ge giellamáhtolaččat iešguđet surggiin dasa ahte fuolahit daid bargamušaid mat almmolaš orgánain leat nationála lágaid ektui. ¶
Eanet resurssat dárbbašuvvojit dađi mielde go servodat ovdána. ¶
Šaddá váttis ollašuhttit daid áigumušaid ahte eanedit sámegiela geavaheami nu guhká go váilot nu ollu ¶
Čoahkkingirjji čállit: Marit Ellen Mienna /Tove Anti 74 siidu 90 siiddus resursaolbmot ja fágalaš gelbbolašvuohta. ¶
Dilli lea duođalaš, ja mii oaidnit čađat resursadárbbuid dađistaga go doaibmabijut álggahuvvojit. ¶
Dárbbašuvvojit ollu fágaolbmot sámegielas ja olbmot geain lea gelbbolašvuohta sámi diliin ja sámi diliid birra. ¶
Danne lea olmmošlaš resurssaid ja doarvái ekonomalaš resurssaid váilevašvuohta stuorámus hehttehussan sámegiela ovdáneapmái. ¶
Boahttevaš hástalusat ¶
Sámegiela gáhttema ja ovddideami oktavuođas leat máŋga hástalusa. ¶
Čilgehusas mii deattuhit 4 váldosuorggi mat min mielas leat deaŧaleamos eaktu dasa ahte gielas galget leat ovdánanvejolašvuođat maiddái boahtteáiggis. ¶
Sámegiela geavaheddjiid lohku Sámegiela geavaheapmi Giellafágalaš ovddideapmi Sámedikki ja earáid váldi ja rolla. ¶
Áŋgiruššansuorgi 1: Sámegiela geavaheddjiid lohku Eaktun sámegiela gáhttemii ja nannemii lea ahte leat sámegiela geavaheaddjit. ¶
Sámegiela geavaheaddjit vuolggahit dárbbuid servodagas ja nu sii leat hui deaŧalaččat giela boahtteáigái. ¶
Sámedikki mihttomearri lea leamaš eanedit giellageavaheddjiid logu vai giella nannejuvvo ja ovddiduvvo. ¶
Maiddái boahtteáiggis dat lea deaŧalaš. ¶
Hástalussan lea oažžut ovttaskas geavaheaddji válljet sámegiela. ¶
Ii Sámediggi ii ge oktage eará almmolaš ásahus sáhte stivret ovttaskasa priváhta giellageavaheami. ¶
Nu dat dieđusge galgá leat. ¶
Dattetge dáidá beaivválašgiela priváhta válljen ruovttus leat deaŧaleamos fáktorin álgoálbmotgielaid boahtteáigái. ¶
Giela eahpeformálalaš fievrrideapmi buolvvas bulvii lea ealli sámegiela deaŧaleamos dáhkádus. ¶
Vaikke vel almmolašvuohta ii sáhte stivret ovttaskasaid giellaválljema, de lea deaŧalaš ahte ovttaskas giellageavaheddjiin lea duohta válljenmunni. ¶
Mis ferte leat dakkár vuogádat maid servodat atná árvvus, servodat ferte atnit sámegielmáhtu deaŧalaš gelbbolašvuohtan, ja dát máhttu ferte maid leat formálalaš gelbbolašvuohta. ¶
Seammás go lea ovttaskas olbmo duohken válljet ruovttu beaivválašgiela, de lea ovttaskas olbmo ovddasvástádus geavahit giela iešguđet oktavuođain. ¶
Juohkehaččas lea ovddasvástádus gáhttet, ovddidit ja fievrridit giela boahtte bulvii. ¶
Lea deaŧalaš ahte buohkat váldet ovddasvástádusa, ja geavahit sámegiela buot oktavuođain. ¶
Seammás lea deaŧalaš ahte dat máhttu ja gelbbolašvuohta, mii boarráset giellageavaheddjiin lea, buorebut fuolahuvvo ja váldojuvvo atnui giellaoahpahusas. ¶
Giellageavaheddjiid gelbbolašvuohta lea mávssolaš, ja dat mearkkaša ollu giela boahttevaš ovdáneapmái. ¶
Dárbbašuvvo maiddái ahte sii geat hálddašit giela bures, doibmet buori ovdagovvan ja leat dihtomielalaččat sámegielgeavaheamis buot oktavuođain. ¶
Dakkár ovdagovat han movttiidahttet ja oaivadit giellageavaheapmái, ja seammás bajidit oktasaš dihtomielalašvuođa giellageavaheamis. ¶
Lea deaŧalaš boahtteáiggi giellaplánemii guđđit dan oainnu ahte sámegiella lea noađđin, maiddái ekonomalaččat. ¶
Sámegielas lea iešalddis árvu, ja giela stáhtusa loktemii lea deaŧalaš ahte stáhtus ja ekonomiija eai seaguhuvvo. ¶
Galgá go leat mihttomearrin ahte buohkat ohppet veaháš sámegiela vai galget go muhtumat oahppat sámegiela bures? Galgá go eanetlohkoálbmot oahppat ja váldit atnui sámegiela? Galgá go giellapolitihkka stivrejuvvot eanet gohččuma bokte ahte geavahit sámegiela? Mo galgá sihkkarastit buori giellasirdima buolvvas bulvii? ¶
Áŋgiruššansuorgi 2:  Sámegiela geavaheapmi ¶
 Deaŧalaš fáktovra giellaovddideamis lea addit sámegielaide ovdánanvejolašvuođaid seamma dásis dárogielain. ¶
Giela geavaheapmi ii galgga leat nu ahte lea vejolašvuohta válljet sámegiela almmolaš ja priváhta oktavuođain, muhto baicce galgá oažžut seammalágan bálvalusaid sámegilli ja dárogillii. ¶
Sámegiela nannen-, suodjalan- ja ovddidanbarggus lea eaktun ahte giella gullo ja oidno seamma dásis majoritehta gielain Norggas. ¶
Sámegiella ja dárogiella leat ovttaárvosaš gielat, ja danne lea lunddolaš ahte Norggas eanet geavahuvvojit guokte giela. ¶
Čoahkkingirjji čállit: Marit Ellen Mienna /Tove Anti 75 siidu 90 siiddus Eaktun dasa ahte sámegiella geavahuvvo, gullo ja oidno lea ahte gávdnojit arenat gos giela duođai sáhttá geavahit. ¶
Dán lágan arenaid haga ii leat gielas ávki ja das lea unnán árvu. ¶
Hástalussan otnáš servodagas lea ahte giella ollu báikkiin ii leat lunddolaš oassi beaivválaš eallimis, ja ahte gávdnojit menddo unnán giellageavahanarenat. ¶
Áigumušaid ahte sámegiella galgá leat beaivválaš giellan, lea váttis olahit nu guhká go ii leat vejolašvuohta geavahit giela buot almmolaš hálddašeamis, stáhta etáhtain, ja dahje birrasiin gulahallamis muđui. ¶
Giellaarenat mánáide ja nuoraide leat mearrideaddji deaŧalaččat giellaovddideapmái, seammás go álgooahpahusas lea unnán ávki jos eai gávdno arenat gos hárjehallat giela. ¶
 Giellapolitihka báidnet dávjá fuones miellaguottut sámi gillii ja kultuvrii. ¶
Dás lea heajos váikkuhus sámegiela dili nannenbargui servodagas. ¶
Giela ovdánanvejolašvuođaide lea vealtameahttun deaŧalaš ahte sámi giella ja kultuvra ii amašuvvo, muhto adnojuvvo lunddolaš oassin servodagas. ¶
Sámegiela máhttu ja dovdan lea mielde njeaidimin fuones miellaguottuid ja nie loktemin maiddái giela dili. ¶
Buot almmolaš ja gielddalaš surggiin servodagas lea stuorra dárbu háhkat gelbbolašvuođa sámi gielas ja kultuvrras. ¶
Buot servodatsurggiin váilot fágaolbmot geain livččii gelbbolašvuohta sámegielas, ja danne lea áibbas dárbu ollislaččat áŋgiruššat fágaolbmuid rekrutteremiin ja oahpahusain vai livččii vejolašvuohta oažžut sámegiela gelbbolašvuođa servodahkii. ¶
Sámegiela gelbbolašvuođa dárbu ii leat stuoris dušše almmolaš ja gielddalaš bálvalusain, muhto maiddái sosiálalaš ja kultuvrralaš fálaldagain servodagas. ¶
Media, girjjálašvuohta ja gulahallan leat erenoamáš mávssolaččat mánáide ja nuoraide. ¶
Sámegielat fálaldat dáin lea dárbbašlaš mánáid ja nuoraid giellaovddideapmái. ¶
Sámi vuođđoealáhusat leat leamaš ja leat ain deaŧalaččat giellaovdáneapmái. ¶
Árbevirolaččat lea giella leamaš nanus sámi ealáhusain, ja dat leat leamaš deaŧalaččat sámegiela guoddin ja seammás lea árbevieruid gaskkusteapmi leamaš nanus sámi ealáhusaid gaskkas. ¶
Sámi ealáhusaid gaskkas maid dattetge vásihit stuorra hástalusaid giellaovddideami ektui. ¶
Sámegiella ii fievrriduvvo buolvvas bulvii šat nugo ovdal, ja ollu máhttu, tearpmat ja doahpagat jávket beaivválaš gielas. ¶
Dán fuones ovdáneami fertešii jorgalahttit. ¶
Maiddái dat go vuođđoealáhusain geahppánit doallit addá fuones váikkuhusaid giellaovdáneapmái. ¶
Dát dilli addá fuola, ja lea dárbu álggahit doaibmabijuid eastadan dihte giela dili hedjoneami árbevirolaš sámegiela arenain. ¶
Galgá go sámegiella ja dárogiella geavahuvvot dássálaga buot servodatsurggiin vai galggašii go čielgasit juohkit doaimma nu ahte sámegiella lea váldogiella muhtun surggiin ja dárogiella fas eará surggiin?  
Mainna lágiin sáhttá Sámediggi leat mielde buorideamen sámegiela ovdánanvejolašvuođaid?  Mainna lágiin galgá sámegiella šaddat lunddolaš oassin servodagas? ¶
Áŋgiruššansuorgi 3: Giellafágalaš ovdáneapmi Giellafágalaš ovdáneapmi lea deaŧalaš oassi sámegiela nannemis ja ovddideamis. ¶
Stuorra dárbu lea ovddidit terminologiija, čohkket báikenamaid ja ovdánahttit giellateknologiija. ¶
Sámi báikenamaid čohkken ja registreren lea stuorra hástalus, ja go báikenamat eai leat registrerejuvvon de sáhttet dat jávkat. ¶
Terminologiija ovddideapmi lea áddjás bargu, ja ollu fágasurggiin váilu ain terminologiija. ¶
Deaŧalaš lea maiddái dat ahte sámegielat čuvvot giellateknologalaš ovdáneami. ¶
Dárbbašuvvojit earret eará jorgalanprográmmat, neahttavuđot veahkkereaiddut, hállansyntesa ja applikašuvnnat jierbmetelefovdnii. ¶
Dárbbašuvvojit elektrovnnalaš sátnegirjjit maid bidjat internehttii ja lea dárbu ovddidit spealuid ja applikašuvnnaid. ¶
Ferte čohkket maiddái sierra suopmaniid hállanávdnasiid hállansyntesa ovddideapmái. ¶
Servodat rievdá dađistaga, ja nu maiddái giellageavaheapmi. ¶
Dárogiela ja riikkaidgaskasaš sánit darvánit sámegielaide ja šaddet oassin beaivválaš gielas. ¶
Dán lágan sánit váldojuvvojit geavahussii dalle go váilot sámegielas sánit, muhto maiddái dábit ja rávnnjáldagat váikkuhit giellageavaheapmái ja rievdadit dan. ¶
Dát lea hui eahpeoiddolaš sámegiela ovddideapmái. ¶
Čoahkkingirjji čállit: Marit Ellen Mienna /Tove Anti ¶
76 siidu 90 siiddus ¶
Mainna lágiin beavttálmahttit terminologiijaovddideami sámegielas? Galgá go terminologiijaovddideapmi váldit vuolggasaji árbevirolaš sámi sániin vai riikkaidgaskasaš terminologiijas? Galgá go terminologiijaovddideami mihttomearrin leat unnidit erohusaid sierra sámi čállingielaid gaskka? Mainna lágiin hoahpuhit sámi báikenamaid čohkkema ja registrerema? Mainna lágiin geavahit ođđa teknologiija árbedieđuid ja terminologiija gaskkusteapmái? Mainna lágiin sihkkarastit buori giellateknologalaš ovdáneami ja giellareaidduid ovdáneami? ¶
Áŋgiruššansuorgi 4: Sámedikki rolla ja váldi Sámedikki jienastuslogu vuođđun leat subjektiivvalaš ja gielalaš eavttut. ¶
Subjektiivvalaš eaktu lea ahte dovdá iežas sápmelažžan, ja gielalaš eaktun lea sámegiella, ahte lea go dat leamaš ruovttugiella su bearrašis. ¶
Dieinna lágiin lea sámegiella hui deaŧalaš olles sámi servodahkii. ¶
Gielladilli ja dan ovdáneapmi addá de stuorra váikkuhusaid sámi álbmogii. ¶
Sámedikki váldi giellapolitihkas lea vealtameahttun deaŧalaš sámi álbmoga boahtteáigái. ¶
Sámedikkis lea konsultašuvdnašiehtadusa bokte vejolašvuohta konsulteret áššiin mat gusket sámi álbmogii, muhto dát ii leat doarvái gielaid sihkkarastimii boahtteáigái. ¶
Orru áibbas lunddolaš ahte Sámediggi dat galgá bidjat eavttuid sámegiela ovddideapmái Norggas ja lea dárbu čilget makkár rolla ja váldi Sámedikkis galgá leat giellaáššiin. ¶
Sámegielat leat min máttuid skeaŋka midjiide, maid mii fas fertet doalvut boahtte buolvvaide. ¶
Gielas lea stuorra symbolaárvu sámiide go lea álgoálbmot. ¶
Vaikko sámegielat leat sámiid iežaset gielat, de ii leat Sámedikkis formálalaš váldi giellaáššiin. ¶
Konkrehta ovdamearkan lea dat go Sámelága giellanjuolggadusaid rihkkumis eai leat makkárge čuvvosat olbmuide geat rihkkot daid. ¶
Dieinna lágiin šaddá ge eahpeoiddolaš geavahus man geažil ovttaskas olbmuid vuoigatvuođat eai ollašuhttojuvvo. ¶
Ovttaskas olbmuin lea maiddái váttis daidda geaidda dán lágan geavahus čuohcá, diehtit gosa galgá váldit oktavuođa go áigot gozihit iežaset vuoigatvuođaid. ¶
Dát dilli lea hui eahpeoiddolaš giela dillái servodagas, ja áiggi mielde sáhttá dat bilidit daid bohtosiid mat leat boahtán láhkaaddima bokte. ¶
Galgá go bearráigeahččan- ja váiddaorgána doaibma sirdojuvvot Sámediggái vai galgá go Sámediggi hálddašit sámelága giellanjuolggadusaid bearráigeahččan- ja váiddaorgána? Galgá go Sámedikkis leat mearridanváldi dalle go gielddat váldojuvvojit mielde sámegielaid hálddašanguvlui? ¶
Ollu almmolaš instánssat leat mielde ollašuhttimin mearrádusaid mat gusket sámegillii. ¶
Gielddain, fylkkagielddain, fylkkamanniin, direktoráhtain, departemeanttain, Sámedikkis ja Ráđđehusas leat sierralágan rollat barggus sámegielaiguin. ¶
Galggašii go geahčadišgoahtit ja juohkit ovddasvástádusa ja bargguid almmolaš gielladoaibmabijuid oktavuođas? Galgá go Sámedikkis leat nationála oktiiordnen- ja ovttastahttinovddasvástádus doaibmabijuin sámegiela ektui? ¶
Dál láve Sámediggi addit ekonomalaš doarjaga ollu sámi organisašuvnnaide ja ásahusaide. ¶
Dát leat geatnegahttojuvvon ollašuhttit ovttaskas doarjjaortnega ulbmilolahusa eavttuid. ¶
Juolludusaid oktavuođas ii gáibiduvvo oppage sámegiela geavaheapmi. ¶
Galgá go bidjat eavttuid sámegiela geavahusas ásahusaide ja organisašuvnnaide mat ožžot njuolgga doarjaga Sámedikki bušeahta bokte? ¶
Sámi giellaguovddážat leat deaŧalaččat sámegiela nannen- ja ovddidanbarggus lagas guovlluin. ¶
Giellaguovddážat lávejit doallat kurssaid, ovddidit oahppoávdnasiid, juohkit dieđuid ja háhkat arenaid sámegiela geavaheami várás. ¶
Sámedikki ulbmilin lea ahte ásahuvvojit eanet sámi giellaguovddážat Norggas. ¶
Hástalussan ovddas guvlui lea ahte giellaguovddážat oččošedje einnostan vejolašvuođa vai sáhtášedje viidáseappot ovddidit sámegiela. ¶
Stuorra oasi giellaprošeaktaruđain juohká dál Sámediggi ¶
Čoahkkingirjji čállit: Marit Ellen Mienna /Tove Anti ¶
77 siidu 90 siiddus giellaguovddážiidda ohcama mielde. ¶
Beavttálmahttin dihte giellabarggu ja stuorát einnostan vejolašvuođa dihte giellaguovddážiin livččii ulbmillaš ahte Sámediggi attášii eanet njuolgadoarjagiid giellaguovddážiidda. ¶
Galggašii go stuorát oassi ohcanvuđot giellaruđain sirdojuvvot vuođđodoarjjan sámi giellaguovddážiidda, ja dieinna lágiin addit stuorát einnostan vejolašvuođa giellaguovddážiidda? ¶
Sámegiela hálddašanguovlu lea leamaš buorre gaskaoapmi sámegiela nannenbarggus. ¶
Máŋga gieldda árvvoštallet dál ohcat laktojuvvot hálddašanguvlui. ¶
Mii leat maŋimuš áiggiid oaidnán ahte maiddái stuorát gávpogat árvvoštallet dan. ¶
Dat sáhttá dagahit dan ahte hálddašanguovlu boahtte áiggis soaitá hui ollu rievdat. ¶
Danne ferte Sámedikkis leat dakkár politihkka mainna deaivida daid hástalusaid maid vejolaš rievdadusat dagahit. ¶
Go galgá sáhttit stivret ovdáneami buoremus vejolaš vugiin, de ferte vejolaš ođđa politihkka hálddašanguovllu ektui leat hábmejuvvon ovdal go rievdadusat bohtet iige buktit improviserejuvvon vástádusa dasa mii juo lea dáhpáhuvvan. ¶
Danne ferte juo dál ságastallat sierra strategiijaid sámegiela hálddašanguovllu boahtteáiggi ektui. ¶
Golbma sierra strategiija hálddašanguovllu ođđa dili ektui: Guovddášguovlu Stuorra guovlu Máŋga guovllu ¶
Guovddášguovlostrategiija lea dakkár hálddašanmálle mii mis odne lea. ¶
Dat gielddat mat dál leat mielde hálddašanguovllus leat davvisámegiela absoluhtta guovddáš guovllut Sis-Finnmárkkus (Deatnu, Kárášjohka, Guovdageaidnu), davvisámegiela várás rittus (Unjárga, Porsáŋgu ja Gáivuotna), márkasámegiella (Loabát), julevsámegiella (Divttasvuotna) ja máttasámegiella (Snoasa). ¶
Ii leat nu ulbmillaš fuonidit dálá njuolggadusaid mat gusket dáid gielddaide dan oskálii ahte heivehit servodatdiliid stuorra gávpotgielddain gos ásset eanaš dážat. ¶
Dán lágan politihkka goaridivččii giela árbevirolaš guovddáš guovlluid. ¶
Jos čuovvu guovddášguovlostrategiija de sihkkarasttášeimmet ahte vejolaš ođđa gielddat ollásit heivehallet dálá njuolggadusaide eai ge leat mielde goarideamen giela guovddáš guovllu. ¶
Jos mii álgit rievdadit njuolggadusaid heivehan dihte njuolggadusaid stuorát gávpotgielddaide de fertešedje sámi guovddáš guovllut dan sadjái heivehallat daid stuorra norgalaš gávpogiid mielde. ¶
Dás ii leat ávki sámegillii. ¶
Stuorraguovlostrategiija lea dakkár hálddašanmálle mainna váldošii vuhtii ođđaáigásaš sámi ássan, ja gielalaš vuoigatvuođat doppe gosa olbmot válljejit ásaiduvvat. ¶
Ii leat šat nu ahte olbmot ásset olles eallima dan gielddas gosa riegádit. ¶
Olbmot fárrejit giliin gávpogiidda. ¶
Dárbbašuvvo dakkár politihkka mas livččii ávki daid laski sámiide ja sámegielagiidda gávpogiin, ja danne lea dárbu heivehit hálddašanguovllu njuolggadusaid ođđa dillái. ¶
Dat mearkkaša dan ahte mii eat sáhte bisuhit dakkár ortnegiid maid geavatlaččat dahje politihkalaččat lea veadjemeahttun čađahit ođđaáigásaš gávpotservodagas gos majoritehta ássin leat dážat. ¶
Mii sáhttit baicce addit vuoigatvuođaid ja buriid giellafálaldagaid ollu eanet olbmuide go dál, sihke sámiide ja etnihkalaš dážaide, mii áiggi mielde nanne sámegiela. ¶
Dán lágan strategiija váikkuha dan ahte sámegiella dávistivčče maiddái ođđaáigásaš gávpotservodahkii, iige dušše smávva gielddaide gos olbmot fárrejit eret. ¶
Mii sáhttit maiddái leat ollu gievrrat sámi giellagáibádusain guovddáš eiseválddiid ektui go álbmot livččii ovdamearkka dihte 100 000 hálddašanguovllus dan sadjái go 18 000 nugo odne leat hálddašanguovllus. ¶
Dat go maiddái gávpogiid sáhtášii lohkat mielde sámi servodahkii, sáhtášii addit ođđa ja dakkár vejolašvuođa ovddidit ja gaskkustit sámegiela, mii ovdal ii leat geahččaluvvon. ¶
Máŋggaguovlostrategiija válddášii eanet vuhtii sierra sámi servodagaid ja gielladiliid. ¶
Buorre strategiija mii galgá ovddidit sámegiela, ferte vuhtii váldit dan ahte gielladilli ii leat ovttalágan buot báikkiin. ¶
Njuolggadusaid ferte ceahkkálastit ollu eanet go dán rádjai lea dahkkojuvvon. ¶
Dán lágan jurddašeami vuođul lea lunddolaš váldit atnui unnimusat guokte sierralágan hálddašanguovllu. ¶
Njuolggadusat mat leat heivehuvvon árbevirolaš sámi guovddáš guovlluide, nubbi stuorát gávpotservodagaide ja guovlluide gos sámit leat unnitlogus. ¶
Dán ferte bidjat láhkii nu čielgasit ahte gieldapolitihkkárat mat háliidit ahte gielda galggašii gullat sámegiela hálddašanguvlui, álkidit sáhttet válljet málle mii lea heivehuvvon sin gildii. ¶
Dan bokte go leat sierralágan njuolggadusat, de sáhttit gozihit ja ovddidit giela guovddáš guovllus seammás go ¶
Čoahkkingirjji čállit: Marit Ellen Mienna /Tove Anti 78 siidu 90 siiddus geahččalit olahit sámegiela ođđa arenaide gávpotservodagas go eanaš ásset dážat. ¶
Eaktun lihkostuvvat dáinna strategiijain, lea ahte eanemus geatnegahtti hálddašanmálle lea nu ávkkálaš ahte buot gielddat eai vállje unnimusat geatnegahtti málle. ¶
Mearkkašupmi, NSR:a sámediggejoavku ja NSR/SáB, áirras Aili Keskitalo ¶
Sámegiella ¶
Sámegiella galgá leat okta dain deaŧaleamos áŋgiruššansurggiin ovddasguvlui. ¶
Sámediggi galgá bargat dainna ulbmiliin ahte loktet giela nu ahte buot sápmelaččaide sihkkarastojuvvo sámi bálvalusfálaldat ja vejolašvuohta beassat geavahit iežas giela. ¶
Ođđa ja ulbmillaš giella politihkka dárbbašuvvo ja dáid sápmelaččaid lohku geat hállet sámegiela, ferte loktejuvvot sakka. ¶
Erenoamáš deaddu ferte biddjojuvvot daidda surgiide main sámegiella lea fuones dilis, dás maiddái nuortalašgiella, lullisámegiella, julevsámegiella ja bihtánsámegiella. ¶
Lea deaŧalaš oainnusin dahkat sámegiela. ¶
Sámediggi háliida ahte sámegiella galgá geavahuvvot dávjjibut čálalaš oktavuođain. ¶
Beaivválaš barggusteamet mii geahččalit ieža leat dihtomielalaččat das, earret eará dakko bokte ahte buot maid mii sáddet ja buot maid mii bidjat neahttasiidduidasamet, maiddái lea sámegillii. ¶
Sámegiella lea sámi servodagaid geađgejuolgi ja giella siskkilda min kultuvrra, dieđuid ja árvvuid. ¶
Sámediggái lea sápmelaččaid vuoigatvuohta beassat oahppat ja ovddidit eatnigielaset vuođđo vuoigatvuohta. ¶
Ollu sápmelaččat leat bajásšaddan sámegiela haga, ja earát leat bajásšaddan almmá dan haga ahte leat ožžon lohkan- ja čállinhárjáneami sámegielas. ¶
Sámediggi áigu láhčit dasa ahte buot sápmelaččat besset oahppat geavahit sámegiela, sihke njálmmálaččat ja čálalaččat. ¶
Dát bargu galgá dahkkojuvvot rávesolbmuid oahppoloktema hámis. ¶
Sámediggi oaivvilda ahte sámegiela sihkkarastin ja ovddideapmi galgá leat okta dain deaŧaleamos áŋgiruššansurggiin ovddasguvlui. ¶
Iešguđet sámegielain leat iešguđet hástalusat ja lea ge deaŧalaš hábmet doaibmabijuid nu ahte dat ožžot seamma vejolašvuođaid ceavzit ja ovdánit. ¶
Sámediggi áigu bargat dainna ulbmiliin ahte ovddidit ulbmillaš giellapolitihka mii váldá vuhtii iešguđet dárbbuid sihkkarastit dásseárvosaš giellafálaldaga. ¶
Erenomáš deaddu biddjojuvvo daidda surggiide main sámegiella lea rašis dilis, dás maiddái nuortalašgiella, lullisámegiella, julevsámegiella ja bihtánsámegiella. ¶
Sámediggi bargá sihke politihkalaččat ja geavatlaččat dainna ulbmiliin ahte sámegiella galgá gáhttejuvvot, nannejuvvot ja ovddiduvvot. ¶
Sámediggi háliida láhčit dilálašvuođaid gielalaš šláddjivuhtii, earret eará dakko bokte ahte sámi suopmaniid normeren ja viidáset ovddideapmi vuoruhuvvo giellabarggus. ¶
Mánát ja nuorat galget oažžut nannejuvvon oahpu sámi giellašláddjivuođas. ¶
Sámediggi oaivvilda ahte lea diehttalasvuohta ahte lea láhččojuvvon sámegiela geavaheapmái sihke njálmmálaččat ja čálalaččat dain almmolaš ásahusain maidda Sámelága giellanjuolggadusat gustojit. ¶
Sámediggi áigu bargat dainna ulbmiliin ahte sámi giellabarggu boahttevaš organiseren, ruhtadeapmi ja rollajuogadeapmi čielggaduvvo. ¶
Lea deaŧalaš dahkat sámegiela oainnusin, ja eanedit sámegiela geavaheami iešguđet dásiin. ¶
Sámediggi bargá dainna ulbmiliin ahte láhččojuvvo sámegiela geavaheapmái diehtojuohkin- ja gulahallanteknologiijas, vai nuorat geardi šaddá bajás sámegielain doaibmi giellan buot surggiin. ¶
Sámediggi háliida bargat dainna ulbmiliin ahte sihkkarastit eanet sámegiela geavaheami čálalaš oktavuođain. ¶
Sámediggi bargá dainna ulbmiliin ahte sámegiella geavahuvvo dutkangiellan ja máhttogaskkusteamis. ¶
Mihttomearri lea oažžut eanet dutkama ja máhttoovddideami sámegiela geavaheami ektui. ¶
Sámegieloahpahus ¶
Sámediggi galgá bargat dainna ulbmiliin ahte: oahppit ožžot giellaoahpahusa dan giela vuođul masa sis lea čatnaseapmi sámi giellaguovddážat ožžot vejolašvuođa álggahit eanet gielladoaibmabijuid áŋggirduvvo oahppoloktemiin rávesolbmuid várás mas sámegiella deattuhuvvo ¶
Čoahkkingirjji čállit: Marit Ellen Mienna /Tove Anti ¶
79 siidu 90 siiddus giellagáhtten ja sámegielat fágatearpmaid ovddideapmi vuoruhuvvo. ¶
Sámegiella almmolašvuođas ¶
Sámediggi áigu bargat dainna ulbmiliin ahte: láhččojuvvo sámegiela geavaheapmái go lea oktavuohta almmolaš ásahusaiguin ásahuvvo bearrái bearráigeahččanorgána sámegiela várás earret eará danne ahte sihkkarastit ahte sámelága giellanjuolggadusat čuvvojuvvojit sámi giellabarggu organiseren, ruhtadeapmi ja rollajuogadeapmi čilgejuvvo ja čielggaduvvo, mas čanaskeahtes stáhta orgána árvvoštallojuvvo ásahuvvojit eanet sámi giellaguovddážat ja ahte dálá guovddážat ovddiduvvojit sámi báikenamat šaddet ovttadássásažžan norgga báikenamaiguin geaidnogalbbain ja kárttain sámi guovlluin buot almmolaš visttit galbejuvvojit sámegillii sámegiela hálddašanguovllus ođđaáiggi gulahallanvuogit láhččojuvvojit sámegiela geavaheapmái risten.no ja divvun.no ovddiduvvojit viidáseappot dutkit ávžžuhuvvojit geavahit sámegiela dutkangiellan sámi suopmaniid suopmanmihtilmasvuođaid ja sániid normeren vuoruhuvvo láhččojuvvo eanet dutkamii gielalaš ealáskahttima birra dutkan sámegiela oahppama birra vuosttaš- ja nubbegiellan nannejuvvo viidáset fágalaš bargu giellahistorjjá ja báikenammadutkama ektui vuoruhuvvo ¶
III Jienasteapmi ¶
39 áirasis ledje 31 čoahkis. ¶
Dán áššis ii jienastuvvon. ¶
IV Beavdegirjelasáhusat ¶
Dán áššis ii ovddiduvvon beavdegirjelasáhus. ¶
V Sáhkavuorrolistu ja replihkat ¶
Sáhkavuorru Replihkka   1 Ellinor Marita Jåma, áššejođiheaddji   2 Heidi Persdatter Greiner Haaker   3   Olaf EliassenTrond Are Anti Olaf Eliassen   4 Trond Are AntiAlf Isaksen Trond Are Anti   5 Marit Kirsten Anti GaupTrond Are Anti Olaf Eliassen Marie Therese Nordsletta Aslaksen Marit Kirsten Anti Gaup   6 Mariann Wollmann MaggaSilje Karine Muotka Alf Isaksen Mariann Wollmann Magga   7 Marie Therese Nordsletta Aslaksen ¶
Silje Karine Muotka ¶
Trond Are Anti Willy Ørnebakk Marie Therese Nordsletta Aslaksen   8 Jørn Are Gaski   9 Kirsti GuvsámOlaf Eliassen ¶
Čoahkkingirjji čállit: Marit Ellen Mienna /Tove Anti 80 siidu 90 siiddus Ida Marie BransfjellTrond Are Anti Ida Marie Bransfjell Trond Are AntiJørn Are Gaski Willy Ørnebakk Alf Isaksen Trond Are Anti Inga-Lill Sundset Per Andersen Bæhr Kirsten Ellinor Guttorm Utsi Ellinor Marita Jåma, áššejođiheaddji ¶
VI Sámedikki mearrádus ¶
Sámediggi lea ságaškuššan Sámediggeráđi čilgehusa sámegiela birra. ¶
Čilgehus čuovvu mielddusin beavdegirjái. ¶
Sámediggeráđi čilgehus sámegiela birra ¶
Duogáš ¶
Sámediggeráđđi bidjá ovdan sámediggedieđáhusa sámegiela birra dievasčoahkkimii čakčamánus 2012. ¶
Dáinna čilgehusain hálida Sámediggeráđđi árvalusaid daidda hástalusaide mat mis leat fágasuorggis sámegiella. ¶
Sámediggeráđđi áigu maiddái searvvahit sámi servodaga ja erenoamážit daid ásahusaid, mat barget beaivválaččat sámegielain. ¶
Čilgehusain hálida Sámediggeráđđi álggahit digaštallama boahtteáiggi giellapolitihka birra sámi servodagas. ¶
Danne áigut lágidit seminára maŋŋágo čilgehus lea ovddiduvvon dievasčoahkkimii. ¶
Sámediggeráđđi áigu maid juohkit dieđuid barggus sámediggedieđáhusain sámegiela birra ja bidjat ovdan čilgehusa iešguđet ásahusaide ja birrasiidda ja ávžžuha buktit árvalusaid. ¶
Sámegiella juogaduvvo dábálaččat máŋga iešguđet giellan. ¶
Dán dokumeanttas máinnašuvvo dattetge sámegiella ovttaidlogus. ¶
Bajimus giellapolitihkkii livččii ulbmileamos geavahit sámegiela viiddes doaban, ja danne máinnašuvvo sámegiella dás oktan giellan máŋggain suopmaniin. ¶
Ággan dasa lea go iešguđet suopmaniin lea eanet mii sulastahttá go dan mii earuha. ¶
Dattetge dárbbašuvvo dakkár giellapolitihkka mii lea heivehuvvon 5 gielladillái Norggas: ¶
 Davvisámegiella  hálddašanguovllu siskkobealde  Davvisámegiella  hálddašanguovllu olggobealde  Julevsámegiella  Lullisámegiella  Sámegiella gávpogiin ¶
Bihtánsámegiella ja nuortalašgiella eai leat máinnašuvvon dás dasgo ii leat ii oktage dahje hui hárvásat geat geavahit dáid beaivválaččat Norgga bealde Sámis. ¶
Dilli ¶
Dálá dilli ja ovdánanmihtilmasvuođat ¶
Sámegiella lea Unesco listtas áitojuvvon gielaid badjel. ¶
Dattetge rievddada gielladillii guovllus guvlui. ¶
Muhtun guovlluin sámegiella lea lunddolaš beaivválaš giella, ja eará guovlluin lea giella jávkamin. ¶
Gielas leat máŋga hástalusa, go vel dain guovlluin ge mat lohkkojuvvojit lea sámegiela guovddášguovlun. ¶
Maŋimus logijagiin leat álggahuvvon máŋga doaibmabiju nannen dihtii giela dili ja mii oaidnit lassánan dihtomielalašvuođa ja dáhtu ođđasis ealáskahttit sámi giela ja kultuvrra. ¶
Čoahkkingirjji čállit: Marit Ellen Mienna /Tove Anti ¶
81 siidu 90 siiddus Sámegillii gullet máŋga servodat- ja fágasuorggi. ¶
Sihke vuoigatvuohta beassat geavahit sámegiela, gelbbolašvuohta sámi gielas ja máhtolašvuohta sámi gielas ja kultuvrras iešguđet servodatsurggiin rievddada. ¶
Oahpahussuorggis sihkkarastojuvvo mánáide vuoigatvuohta sámegieloahpahussii lága bokte. ¶
Ovttaskas olbmo vuoigatvuohta beassat geavahit sámegiela go deaivvadit dearvvašvuođabálvalusain ja riektelágádusain, lea sihkkarastojuvvon lága bokte, muhto ráddjejuvvon sámegiela hálddašanguvlui. ¶
Árbevirolaččat lea sámegiela dilli leamaš nanus sámi vuođđoealáhusain, ja vuođđoealáhusat leat leamaš hui deaŧalaččat sámegiela gáhttemii ja ovddideapmái. ¶
Go olbmuid lohku njiedjá sámi vuođđoealáhusain, de das leat váikkuhusat sámegiela ovdáneapmái boahtteáiggis. ¶
Leat uhccán sámegielat fálaldagat kultuvrras, girjjálašvuođas ja median nationála dásis ja ráddjejuvvon dasa mii buvttaduvvo sápmelaččaid bealis. ¶
Oktiibuot 9 gieldda gullet sámegiela hálddašanguvlui dál, ja eanet gielddat leat árvvoštallan ohcat searvat hálddašanguvlui. ¶
Dát lea buorre ovdáneapmi mii čájeha ahte ollu gielddat váldet ovddasvástádusa sámegiela gáhttemis ja ovddideamis. ¶
Sámediggi mearridii guovttegielalašvuođadoarjagiid ođđa juolludaneavttuid 2011:s. ¶
Ođđa juolludaneavttut galget buorebut čalmmustahttit ulbmilolahusa, ja ovttasbargošiehtadusat leat ráhkaduvvon juohke gielddain. ¶
Dat lea dahkkojuvvon vai sáhttá álggahit doaibmabijuid mat leat heivehuvvon juohke gieldda gielladillái. ¶
Dál leat 11 sámi giellaguovddáža mat ožžot vuođđodoarjaga Sámedikkis, ja eanebut háliidit beassat dán ortnegii. ¶
Giellaguovddážiin lea deaŧalaš rolla sámegiela ovddideamis, ja lea ge hui deaŧalaš ahte dain leat buorit rámmaeavttut. ¶
Sámediggi lea árvvoštallagoahtán sámi giellaguovddážiid. ¶
Árvvoštallan galgá muitalit man muddui giellaguovddážat lihkostuvvet sámegiela gáhttemiin ja ovddidemiin, ja guđe hástalusat dain leat. ¶
Giellaguovddážiid raporteren daid ruđaid geavaheamis maid sii ožžot Sámedikkis, čájehit ollu kurssaid ja doaimmaid. ¶
Nannen dihtii sámegiela ja eanedan dihtii dan geavaheami, lea Sámediggi máŋggaid jagiid almmuhan ruđaid iešguđet giellaprošeavttaide. ¶
Doarjjaortnega ulbmiljoavku lea leamaš sámi álbmot. ¶
Ohcamiid lohku dáidda ruđaide lea lassánan sakka, ja vurdojuvvon ain eanet lassáneapmi. ¶
Dát čájeha ahte gielladoaibmabijuid dárbu sámi servodagas lea stuoris. ¶
Lea buorre go eanet gielddat lullisámi guovllus sáddejit ohcamiid, ja lea ge mihttenveara ahte Divttasvuona suohkan lea okta dain gielddain sámegiela hálddašanguovllus, mii proseantalogu mielde lea ožžon juolluduvvot eanemus ohcamiid áigodagas 2008-2010. ¶
Namuhit berre maiddái ahte bohtet uhccán ohcamat Finnmárkku guovddášguovlluin. ¶
Ohcanvuđot ruđaid oktavuođas oahpahussii mii oaidnit ahte stipeandaohcamiid lohku alit ohppui sámegielas lassána. ¶
Stipeandalohku ohppiide geain lea sámegiella fágasuorggis joatkkaskuvllas, lea lassánan 39 proseanttain 4 maŋimus jagis. ¶
Dattetge čájeha máhttoloktema sámi árvvoštallan ahte áin váilot oahpponeavvut ja oahpaheaddjit main lea gelbbolašvuohta. ¶
Mii oaidnit maiddái ahte váilevaš gielladoarjja lagasbirrasis váttásmahttá oahpahusa. ¶
Ovddasvástideaddji bealit ¶
Nationála ja riikkaidgaskasaš lágat fuolahit buori muddui sámi álbmoga vuoigatvuođa beassat geavahit ja nannet iežaset giela. ¶
Norgga stáhta lea geatnegahttojuvvon sihke rievttálaččat ja politihkalaččat nannet sámegiela ja láhčit dilálašvuođaid sámegieloahpahussii ja sámegiela geavaheapmái. ¶
Stáhta lea geatnegahttojuvvon gieđahallat dárogiela ja sámegiela ovttadássásaččat, ja nu sihkkarastit gielaid dásseárvvu. ¶
Sámelága § 1-5 vuođul leat sámegiella ja dárogiella ovttaárvosaš gielat Norggas. ¶
Gielat galget leat ovttadássásaččat lága 3. ¶
kapihttala, Sámegiella, mearrádusa vuođul, maiddái gohčoduvvon Sámelága giellanjuolggadusat. ¶
Sámelága giellanjuolggadusaid mearrádusaid ulbmil lea gáhttet ja ovddidit sámegiela erenoamážit dakko bokte ahte nannet giellageavaheami almmolaš oktavuođain. ¶
Sámelága § 3-8 deattasta ahte juohkehaččas lea vuoigatvuohta oažžut oahpahusa sámegielas. ¶
Oahpahussii sámegielas ja sámegillii gusto vuođđoskuvla- ja joatkkaoahpahusláhka (oahpahusláhka) ja lágat dan olis. ¶
Ráđđehus lea sámegiela doaibmaplána bokte láhčán vuođu viiddes ja guhkilmas áŋgiruššamii sámegielaid várás Norggas, man váldomihttomearri lea láhčit vuođu oadjebas boahtteáigái sámegiela várás. ¶
Čoahkkingirjji čállit: Marit Ellen Mienna /Tove Anti ¶
82 siidu 90 siiddus Sámedikkis ii leat makkárge váldi lágaid bokte giellaáššiin earret § 6-4 vuođul oahpahuslágas, mii deattasta ahte Sámediggi addá láhkaásahusaid oahpahussii sámegielas vuođđoskuvlii ja joatkkaoahpahussii. ¶
Dán válddi oaččui Sámediggi 1998:s. ¶
Sámediggi galgá Sámelága § 3-12 vuođul váikkuhit sámegiela suodjaleami ja ovddideami. ¶
Sámediggi lea ovddimus áššedovdi sámegiela ovddideamis ja nannemis riikka dásis ja das lea deaŧalaš rolla sámegiela dili nannemis. ¶
Sámedikki gelbbolašvuohta ja máhtolašvuohta dán suorggis lea mávssolaš, ja dat berre boahtit ovdan ovddasvástádus- ja váldesuorggis. ¶
Sámediggi hálddaša dál guovttegielalašvuođaruđaid gielddaide ja fylkkagielddaide. ¶
Sámediggi lea ráhkadan buriid veahkkeneavvuid dasa ahte nannet giellageavaheami sihke gielddaid ja regiovnnaid dásis earret eará ovttasbargošiehtadusaid bokte Finnmárkku fylkkagielddain ja Romssa, Nordlándda ja Davvi-Trøndelaga fylkkasuohkaniiguin, ja sámegiela hálddašanguovllu 9 gielddain, guovttegielalašvuođaruđaid geavaheami oktavuođas. ¶
Eará veahkkeneavvut sámegiela nannemii leat njuolgga doarjagat sámi giellaguovddážiidda ja giellaprošeaktaruđaid hálddašeapmi. ¶
Eaktun sihkkarastit sámegiela boahtteáiggi lea ahte gielddat gos sápmelaččat ásset, váldet ovddasvástádusa ja leat mielde nannemin ja ovddideamen giela. ¶
Sámelága giellanjuolggadusat gustojit gielddaide mat gullet sámegiela hálddašanguvlui, ja dat leat danne geatnegahttojuvvon bálvalit álbmoga guovtti gillii. ¶
Muhto maiddái gielddat mat eai gula sámegiela hálddašanguvlui, leat geatnegahttojuvvon ovttaskas olbmuid vuoigatvuođaid ektui earret eará oahpahusas ja dearvvašvuođasuorggis. ¶
Sámi giellaguovddážiin lea deaŧalaš rolla sámegiela oahpahusas, čalmmustahttimis ja nannemis báikkálaččat. ¶
Sámi giellaguovddážiin ii leat formálalaš ovddasvástádus sámegiela ovddideamis, muhto sin doaibma stivrejuvvon earret eará  daid njuolgga doarjagiid eavttuid vuođul, maid Sámediggi mearrida. ¶
Eaktun lea ahte ovttaskas sápmelaš ieš háliida nannet ja ovddidit iežas gelbbolašvuođa sámegielas, geavahit giela buot oktavuođain ja nu guhkás go vejolaš fievrridit giela boahtte bulvii ja nu leat mielde sihkkarastimin sámi gielaid boahtteáiggi. ¶
Rámmaeavttut ¶
Nationála ja riikkaidgaskasaš lágat, ekonomiija ja olmmošlaš resurssat leat rámmaeavttut main lea mearkkašupmi giellaovddideapmái. ¶
Sihke nationála ja riikkaidgaskasaš lágat sihkkarastet sámegiela dili, ja geatnegahttet Norgga stáhta leat mielde nannemin sámegiela. ¶
Lágat iehčanassii eai suodjal gal gielaid, ja gielaid boahtteáigái lea hui deaŧalaš ahte leat buorit rámmaeavttut vai sáhttá fidnet duohta ovttadássásašvuođa sámegiela ja dárogiela gaskkas. ¶
Ekonomalaš resurssat leat hástalussan sihke gielddaide, giellaguovddážiidda, skuvllaide ja eará ásahusaide mat barget sámegielain. ¶
Dat ekonomalaš resurssat maid Sámediggi dál oažžu, eai dávis servodaga dárbbuide, eai ge sáhte váikkuhit ahte šaddá buoret dásseárvu sámegiela ja dárogiela gaskkas ja ahte dat ožžot seamma ovdánanvejolašvuođaid. ¶
Stuorra hástalussan lea dattetge olmmošlaš resurssaid váilevašvuohta. ¶
Dál eai leat doarvái giellabargit, oahpaheaddjit eai ge giellamáhtolaččat iešguđet surggiin dasa ahte fuolahit daid bargamušaid mat almmolaš orgánain leat nationála lágaid ektui. ¶
Eanet resurssat dárbbašuvvojit dađi mielde go servodat ovdána. ¶
Šaddá váttis ollašuhttit daid áigumušaid ahte eanedit sámegiela geavaheami nu guhká go váilot nu ollu resursaolbmot ja fágalaš gelbbolašvuohta. ¶
Dilli lea duođalaš, ja mii oaidnit čađat resursadárbbuid dađistaga go doaibmabijut álggahuvvojit. ¶
Dárbbašuvvojit ollu fágaolbmot sámegielas ja olbmot geain lea gelbbolašvuohta sámi diliin ja sámi diliid birra. ¶
Danne lea olmmošlaš resurssaid ja doarvái ekonomalaš resurssaid váilevašvuohta stuorámus hehttehussan sámegiela ovdáneapmái. ¶
Boahttevaš hástalusat ¶
Sámegiela gáhttema ja ovddideami oktavuođas leat máŋga hástalusa. ¶
Čilgehusas mii deattuhit 4 váldosuorggi mat min mielas leat deaŧaleamos eaktu dasa ahte gielas galget leat ovdánanvejolašvuođat maiddái boahtteáiggis. ¶
Čoahkkingirjji čállit: Marit Ellen Mienna /Tove Anti 83 siidu 90 siiddus ¶
1.Sámegiela geavaheddjiid lohku 2.Sámegiela geavaheapmi 3.Giellafágalaš ovddideapmi 4.Sámedikki ja earáid váldi ja rolla. ¶
Áŋgiruššansuorgi 1: Sámegiela geavaheddjiid lohku ¶
Eaktun sámegiela gáhttemii ja nannemii lea ahte leat sámegiela geavaheaddjit. ¶
Sámegiela geavaheaddjit vuolggahit dárbbuid servodagas ja nu sii leat hui deaŧalaččat giela boahtteáigái. ¶
Sámedikki mihttomearri lea leamaš eanedit giellageavaheddjiid logu vai giella nannejuvvo ja ovddiduvvo. ¶
Maiddái boahtteáiggis dat lea deaŧalaš. ¶
Hástalussan lea oažžut ovttaskas geavaheaddji válljet sámegiela. ¶
Ii Sámediggi ii ge oktage eará almmolaš ásahus sáhte stivret ovttaskasa priváhta giellageavaheami. ¶
Nu dat dieđusge galgá leat. ¶
Dattetge dáidá beaivválašgiela priváhta válljen ruovttus leat deaŧaleamos fáktorin álgoálbmotgielaid boahtteáigái. ¶
Giela eahpeformálalaš fievrrideapmi buolvvas bulvii lea ealli sámegiela deaŧaleamos dáhkádus. ¶
Vaikke vel almmolašvuohta ii sáhte stivret ovttaskasaid giellaválljema, de lea deaŧalaš ahte ovttaskas giellageavaheddjiin lea duohta válljenmunni. ¶
Mis ferte leat dakkár vuogádat maid servodat atná árvvus, servodat ferte atnit sámegielmáhtu deaŧalaš gelbbolašvuohtan, ja dát máhttu ferte maid leat formálalaš gelbbolašvuohta. ¶
Seammás go lea ovttaskas olbmo duohken válljet ruovttu beaivválašgiela, de lea ovttaskas olbmo ovddasvástádus geavahit giela iešguđet oktavuođain. ¶
Juohkehaččas lea ovddasvástádus gáhttet, ovddidit ja fievrridit giela boahtte bulvii. ¶
Lea deaŧalaš ahte buohkat váldet ovddasvástádusa, ja geavahit sámegiela buot oktavuođain. ¶
Seammás lea deaŧalaš ahte dat máhttu ja gelbbolašvuohta, mii boarráset giellageavaheddjiin lea, buorebut fuolahuvvo ja váldojuvvo atnui giellaoahpahusas. ¶
Giellageavaheddjiid gelbbolašvuohta lea mávssolaš, ja dat mearkkaša ollu giela boahttevaš ovdáneapmái. ¶
Dárbbašuvvo maiddái ahte sii geat hálddašit giela bures, doibmet buori ovdagovvan ja leat dihtomielalaččat sámegielgeavaheamis buot oktavuođain. ¶
Dakkár ovdagovat han movttiidahttet ja oaivadit giellageavaheapmái, ja seammás bajidit oktasaš dihtomielalašvuođa giellageavaheamis. ¶
Lea deaŧalaš boahtteáiggi giellaplánemii guđđit dan oainnu ahte sámegiella lea noađđin, maiddái ekonomalaččat. ¶
Sámegielas lea iešalddis árvu, ja giela stáhtusa loktemii lea deaŧalaš ahte stáhtus ja ekonomiija eai seaguhuvvo. ¶
 Galgá go leat mihttomearrin ahte buohkat ohppet veaháš sámegiela vai galget go muhtumat oahppat sámegiela bures?  Galgá go eanetlohkoálbmot oahppat ja váldit atnui sámegiela?  Galgá go giellapolitihkka stivrejuvvot eanet gohččuma bokte ahte geavahit sámegiela?  Mo galgá sihkkarastit buori giellasirdima buolvvas bulvii? ¶
Áŋgiruššansuorgi 2: Sámegiela geavaheapmi ¶
Deaŧalaš fáktovra giellaovddideamis lea addit sámegielaide ovdánanvejolašvuođaid seamma dásis dárogielain. ¶
Giela geavaheapmi ii galgga leat nu ahte lea vejolašvuohta válljet sámegiela almmolaš ja priváhta oktavuođain, muhto baicce galgá oažžut seammalágan bálvalusaid sámegilli ja dárogillii. ¶
Sámegiela nannen-, suodjalan- ja ovddidanbarggus lea eaktun ahte giella gullo ja oidno seamma dásis majoritehta gielain Norggas. ¶
Sámegiella ja dárogiella leat ovttaárvosaš gielat, ja danne lea lunddolaš ahte Norggas eanet geavahuvvojit guokte giela. ¶
Eaktun dasa ahte sámegiella geavahuvvo, gullo ja oidno lea ahte gávdnojit arenat gos giela duođai sáhttá geavahit. ¶
Dán lágan arenaid haga ii leat gielas ávki ja das lea unnán árvu. ¶
Hástalussan otnáš servodagas lea ahte giella ollu báikkiin ii leat lunddolaš oassi beaivválaš eallimis, ja ahte gávdnojit menddo unnán giellageavahanarenat. ¶
Áigumušaid ahte sámegiella galgá leat beaivválaš giellan, lea váttis olahit nu guhká go ii leat vejolašvuohta geavahit giela buot almmolaš hálddašeamis, stáhta etáhtain, ja dahje birrasiin gulahallamis muđui. ¶
Giellaarenat mánáide ja nuoraide leat mearrideaddji deaŧalaččat giellaovddideapmái, seammás go álgooahpahusas lea unnán ávki jos eai gávdno arenat gos hárjehallat giela. ¶
Čoahkkingirjji čállit: Marit Ellen Mienna /Tove Anti 84 siidu 90 siiddus Giellapolitihka báidnet dávjá fuones miellaguottut sámi gillii ja kultuvrii. ¶
Dás lea heajos váikkuhus sámegiela dili nannenbargui servodagas. ¶
Giela ovdánanvejolašvuođaide lea vealtameahttun deaŧalaš ahte sámi giella ja kultuvra ii amašuvvo, muhto adnojuvvo lunddolaš oassin servodagas. ¶
Sámegiela máhttu ja dovdan lea mielde njeaidimin fuones miellaguottuid ja nie loktemin maiddái giela dili. ¶
Buot almmolaš ja gielddalaš surggiin servodagas lea stuorra dárbu háhkat gelbbolašvuođa sámi gielas ja kultuvrras. ¶
Buot servodatsurggiin váilot fágaolbmot geain livččii gelbbolašvuohta sámegielas, ja danne lea áibbas dárbu ollislaččat áŋgiruššat fágaolbmuid rekrutteremiin ja oahpahusain vai livččii vejolašvuohta oažžut sámegiela gelbbolašvuođa servodahkii. ¶
Sámegiela gelbbolašvuođa dárbu ii leat stuoris dušše almmolaš ja gielddalaš bálvalusain, muhto maiddái sosiálalaš ja kultuvrralaš fálaldagain servodagas. ¶
Media, girjjálašvuohta ja gulahallan leat erenoamáš mávssolaččat mánáide ja nuoraide. ¶
Sámegielat fálaldat dáin lea dárbbašlaš mánáid ja nuoraid giellaovddideapmái. ¶
Sámi vuođđoealáhusat leat leamaš ja leat ain deaŧalaččat giellaovdáneapmái. ¶
Árbevirolaččat lea giella leamaš nanus sámi ealáhusain, ja dat leat leamaš deaŧalaččat sámegiela guoddin ja seammás lea árbevieruid gaskkusteapmi leamaš nanus sámi ealáhusaid gaskkas. ¶
Sámi ealáhusaid gaskkas maid dattetge vásihit stuorra hástalusaid giellaovddideami ektui. ¶
Sámegiella ii fievrriduvvo buolvvas bulvii šat nugo ovdal, ja ollu máhttu, tearpmat ja doahpagat jávket beaivválaš gielas. ¶
Dán fuones ovdáneami fertešii jorgalahttit. ¶
Maiddái dat go vuođđoealáhusain geahppánit doallit addá fuones váikkuhusaid giellaovdáneapmái. ¶
Dát dilli addá fuola, ja lea dárbu álggahit doaibmabijuid eastadan dihte giela dili hedjoneami árbevirolaš sámegiela arenain. ¶
 Galgá go sámegiella ja dárogiella geavahuvvot dássálaga buot servodatsurggiin vai galggašii go čielgasit juohkit doaimma nu ahte sámegiella lea váldogiella muhtun surggiin ja dárogiella fas eará surggiin?  Mainna lágiin sáhttá Sámediggi leat mielde buorideamen sámegiela ovdánanvejolašvuođaid?  Mainna lágiin galgá sámegiella šaddat lunddolaš oassin servodagas? ¶
Áŋgiruššansuorgi 3: Giellafágalaš ovdáneapmi ¶
Giellafágalaš ovdáneapmi lea deaŧalaš oassi sámegiela nannemis ja ovddideamis. ¶
Stuorra dárbu lea ovddidit terminologiija, čohkket báikenamaid ja ovdánahttit giellateknologiija. ¶
Sámi báikenamaid čohkken ja registreren lea stuorra hástalus, ja go báikenamat eai leat registrerejuvvon de sáhttet dat jávkat. ¶
Terminologiija ovddideapmi lea áddjás bargu, ja ollu fágasurggiin váilu ain terminologiija. ¶
Deaŧalaš lea maiddái dat ahte sámegielat čuvvot giellateknologalaš ovdáneami. ¶
Dárbbašuvvojit earret eará jorgalanprográmmat, neahttavuđot veahkkereaiddut, hállansyntesa ja applikašuvnnat jierbmetelefovdnii. ¶
Dárbbašuvvojit elektrovnnalaš sátnegirjjit maid bidjat internehttii ja lea dárbu ovddidit spealuid ja applikašuvnnaid. ¶
Ferte čohkket maiddái sierra suopmaniid hállanávdnasiid hállansyntesa ovddideapmái. ¶
Servodat rievdá dađistaga, ja nu maiddái giellageavaheapmi. ¶
Dárogiela ja riikkaidgaskasaš sánit darvánit sámegielaide ja šaddet oassin beaivválaš gielas. ¶
Dán lágan sánit váldojuvvojit geavahussii dalle go váilot sámegielas sánit, muhto maiddái dábit ja rávnnjáldagat váikkuhit giellageavaheapmái ja rievdadit dan. ¶
Dát lea hui eahpeoiddolaš sámegiela ovddideapmái. ¶
 Mainna lágiin beavttálmahttit terminologiijaovddideami sámegielas?  Galgá go terminologiijaovddideapmi váldit vuolggasaji árbevirolaš sámi sániin vai riikkaidgaskasaš terminologiijas?  Galgá go terminologiijaovddideami mihttomearrin leat unnidit erohusaid sierra sámi čállingielaid gaskka?  Mainna lágiin hoahpuhit sámi báikenamaid čohkkema ja registrerema?  Mainna lágiin geavahit ođđa teknologiija árbedieđuid ja terminologiija gaskkusteapmái?  Mainna lágiin sihkkarastit buori giellateknologalaš ovdáneami ja giellareaidduid ovdáneami? ¶
Čoahkkingirjji čállit: Marit Ellen Mienna /Tove Anti 85 siidu 90 siiddus ¶
Áŋgiruššansuorgi 4: Sámedikki rolla ja váldi ¶
Sámedikki jienastuslogu vuođđun leat subjektiivvalaš ja gielalaš eavttut. ¶
Subjektiivvalaš eaktu lea ahte dovdá iežas sápmelažžan, ja gielalaš eaktun lea sámegiella, ahte lea go dat leamaš ruovttugiella su bearrašis. ¶
Dieinna lágiin lea sámegiella hui deaŧalaš olles sámi servodahkii. ¶
Gielladilli ja dan ovdáneapmi addá de stuorra váikkuhusaid sámi álbmogii. ¶
Sámedikki váldi giellapolitihkas lea vealtameahttun deaŧalaš sámi álbmoga boahtteáigái. ¶
Sámedikkis lea konsultašuvdnašiehtadusa bokte vejolašvuohta konsulteret áššiin mat gusket sámi álbmogii, muhto dát ii leat doarvái gielaid sihkkarastimii boahtteáigái. ¶
Orru áibbas lunddolaš ahte Sámediggi dat galgá bidjat eavttuid sámegiela ovddideapmái Norggas ja lea dárbu čilget makkár rolla ja váldi Sámedikkis galgá leat giellaáššiin. ¶
Sámegielat leat min máttuid skeaŋka midjiide, maid mii fas fertet doalvut boahtte buolvvaide. ¶
Gielas lea stuorra symbolaárvu sámiide go lea álgoálbmot. ¶
Vaikko sámegielat leat sámiid iežaset gielat, de ii leat Sámedikkis formálalaš váldi giellaáššiin. ¶
Konkrehta ovdamearkan lea dat go Sámelága giellanjuolggadusaid rihkkumis eai leat makkárge čuvvosat olbmuide geat rihkkot daid. ¶
Dieinna lágiin šaddá ge eahpeoiddolaš geavahus man geažil ovttaskas olbmuid vuoigatvuođat eai ollašuhttojuvvo. ¶
Ovttaskas olbmuin lea maiddái váttis daidda geaidda dán lágan geavahus čuohcá, diehtit gosa galgá váldit oktavuođa go áigot gozihit iežaset vuoigatvuođaid. ¶
Dát dilli lea hui eahpeoiddolaš giela dillái servodagas, ja áiggi mielde sáhttá dat bilidit daid bohtosiid mat leat boahtán láhkaaddima bokte. ¶
 Galgá go bearráigeahččan- ja váiddaorgána doaibma sirdojuvvot Sámediggái vai galgá go Sámediggi hálddašit sámelága giellanjuolggadusaid bearráigeahččan- ja váiddaorgána?  Galgá go Sámedikkis leat mearridanváldi dalle go gielddat váldojuvvojit mielde sámegielaid hálddašanguvlui? ¶
Ollu almmolaš instánssat leat mielde ollašuhttimin mearrádusaid mat gusket sámegillii. ¶
Gielddain, fylkkagielddain, fylkkamanniin, direktoráhtain, departemeanttain, Sámedikkis ja Ráđđehusas leat sierralágan rollat barggus sámegielaiguin. ¶
 Galggašii go geahčadišgoahtit ja juohkit ovddasvástádusa ja bargguid almmolaš gielladoaibmabijuid oktavuođas?  Galgá go Sámedikkis leat nationála oktiiordnen- ja ovttastahttinovddasvástádus doaibmabijuin sámegiela ektui? ¶
Dál láve Sámediggi addit ekonomalaš doarjaga ollu sámi organisašuvnnaide ja ásahusaide. ¶
Dát leat geatnegahttojuvvon ollašuhttit ovttaskas doarjjaortnega ulbmilolahusa eavttuid. ¶
Juolludusaid oktavuođas ii gáibiduvvo oppage sámegiela geavaheapmi. ¶
 Galgá go bidjat eavttuid sámegiela geavahusas ásahusaide ja organisašuvnnaide mat ožžot njuolgga doarjaga Sámedikki bušeahta bokte? ¶
Sámi giellaguovddážat leat deaŧalaččat sámegiela nannen- ja ovddidanbarggus lagas guovlluin. ¶
Giellaguovddážat lávejit doallat kurssaid, ovddidit oahppoávdnasiid, juohkit dieđuid ja háhkat arenaid sámegiela geavaheami várás. ¶
Sámedikki ulbmilin lea ahte ásahuvvojit eanet sámi giellaguovddážat Norggas. ¶
Hástalussan ovddas guvlui lea ahte giellaguovddážat oččošedje einnostan vejolašvuođa vai sáhtášedje viidáseappot ovddidit sámegiela. ¶
Stuorra oasi giellaprošeaktaruđain juohká dál Sámediggi giellaguovddážiidda ohcama mielde. ¶
Beavttálmahttin dihte giellabarggu ja stuorát einnostan vejolašvuođa dihte giellaguovddážiin livččii ulbmillaš ahte Sámediggi attášii eanet njuolgadoarjagiid giellaguovddážiidda. ¶
 Galggašii go stuorát oassi ohcanvuđot giellaruđain sirdojuvvot vuođđodoarjjan sámi giellaguovddážiidda, ja dieinna lágiin addit stuorát einnostan vejolašvuođa giellaguovddážiidda? ¶
Sámegiela hálddašanguovlu lea leamaš buorre gaskaoapmi sámegiela nannenbarggus. ¶
Máŋga gieldda árvvoštallet dál ohcat laktojuvvot hálddašanguvlui. ¶
Mii leat maŋimuš áiggiid oaidnán ahte maiddái stuorát ¶
Čoahkkingirjji čállit: Marit Ellen Mienna /Tove Anti 86 siidu 90 siiddus gávpogat árvvoštallet dan. ¶
Dat sáhttá dagahit dan ahte hálddašanguovlu boahtte áiggis soaitá hui ollu rievdat. ¶
Danne ferte Sámedikkis leat dakkár politihkka mainna deaivida daid hástalusaid maid vejolaš rievdadusat dagahit. ¶
Go galgá sáhttit stivret ovdáneami buoremus vejolaš vugiin, de ferte vejolaš ođđa politihkka hálddašanguovllu ektui leat hábmejuvvon ovdal go rievdadusat bohtet iige buktit improviserejuvvon vástádusa dasa mii juo lea dáhpáhuvvan. ¶
Danne ferte juo dál ságastallat sierra strategiijaid sámegiela hálddašanguovllu boahtteáiggi ektui. ¶
Golbma sierra strategiija hálddašanguovllu ođđa dili ektui: ¶
 Guovddášguovlu  Stuorra guovlu  Máŋga guovllu ¶
Guovddášguovlostrategiija lea dakkár hálddašanmálle mii mis odne lea. ¶
Dat gielddat mat dál leat mielde hálddašanguovllus leat davvisámegiela absoluhtta guovddáš guovllut Sis-Finnmárkkus (Deatnu, Kárášjohka, Guovdageaidnu), davvisámegiela várás rittus (Unjárga, Porsáŋgu ja Gáivuotna), márkasámegiella (Loabát), julevsámegiella (Divttasvuotna) ja máttasámegiella (Snoasa). ¶
Ii leat nu ulbmillaš fuonidit dálá njuolggadusaid mat gusket dáid gielddaide dan oskálii ahte heivehit servodatdiliid stuorra gávpotgielddain gos ásset eanaš dážat. ¶
Dán lágan politihkka goaridivččii giela árbevirolaš guovddáš guovlluid. ¶
Jos čuovvu guovddášguovlostrategiija de sihkkarasttášeimmet ahte vejolaš ođđa gielddat ollásit heivehallet dálá njuolggadusaide eai ge leat mielde goarideamen giela guovddáš guovllu. ¶
Jos mii álgit rievdadit njuolggadusaid heivehan dihte njuolggadusaid stuorát gávpotgielddaide de fertešedje sámi guovddáš guovllut dan sadjái heivehallat daid stuorra norgalaš gávpogiid mielde. ¶
Dás ii leat ávki sámegillii. ¶
Stuorraguovlostrategiija lea dakkár hálddašanmálle mainna váldošii vuhtii ođđaáigásaš sámi ássan, ja gielalaš vuoigatvuođat doppe gosa olbmot válljejit ásaiduvvat. ¶
Ii leat šat nu ahte olbmot ásset olles eallima dan gielddas gosa riegádit. ¶
Olbmot fárrejit giliin gávpogiidda. ¶
Dárbbašuvvo dakkár politihkka mas livččii ávki daid laski sámiide ja sámegielagiidda gávpogiin, ja danne lea dárbu heivehit hálddašanguovllu njuolggadusaid ođđa dillái. ¶
Dat mearkkaša dan ahte mii eat sáhte bisuhit dakkár ortnegiid maid geavatlaččat dahje politihkalaččat lea veadjemeahttun čađahit ođđaáigásaš gávpotservodagas gos majoritehta ássin leat dážat. ¶
Mii sáhttit baicce addit vuoigatvuođaid ja buriid giellafálaldagaid ollu eanet olbmuide go dál, sihke sámiide ja etnihkalaš dážaide, mii áiggi mielde nanne sámegiela. ¶
Dán lágan strategiija váikkuha dan ahte sámegiella dávistivčče maiddái ođđaáigásaš gávpotservodahkii, iige dušše smávva gielddaide gos olbmot fárrejit eret. ¶
Mii sáhttit maiddái leat ollu gievrrat sámi giellagáibádusain guovddáš eiseválddiid ektui go álbmot livččii ovdamearkka dihte 100 000 hálddašanguovllus dan sadjái go 18 000 nugo odne leat hálddašanguovllus. ¶
Dat go maiddái gávpogiid sáhtášii lohkat mielde sámi servodahkii, sáhtášii addit ođđa ja dakkár vejolašvuođa ovddidit ja gaskkustit sámegiela, mii ovdal ii leat geahččaluvvon. ¶
Máŋggaguovlostrategiija válddášii eanet vuhtii sierra sámi servodagaid ja gielladiliid. ¶
Buorre strategiija mii galgá ovddidit sámegiela, ferte vuhtii váldit dan ahte gielladilli ii leat ovttalágan buot báikkiin. ¶
Njuolggadusaid ferte ceahkkálastit ollu eanet go dán rádjai lea dahkkojuvvon. ¶
Dán lágan jurddašeami vuođul lea lunddolaš váldit atnui unnimusat guokte sierralágan hálddašanguovllu. ¶
Njuolggadusat mat leat heivehuvvon árbevirolaš sámi guovddáš guovlluide, nubbi stuorát gávpotservodagaide ja guovlluide gos sámit leat unnitlogus. ¶
Dán ferte bidjat láhkii nu čielgasit ahte gieldapolitihkkárat mat háliidit ahte gielda galggašii gullat sámegiela hálddašanguvlui, álkidit sáhttet válljet málle mii lea heivehuvvon sin gildii. ¶
Dan bokte go leat sierralágan njuolggadusat, de sáhttit gozihit ja ovddidit giela guovddáš guovllus seammás go geahččalit olahit sámegiela ođđa arenaide gávpotservodagas go eanaš ásset dážat. ¶
Eaktun lihkostuvvat dáinna strategiijain, lea ahte eanemus geatnegahtti hálddašanmálle lea nu ávkkálaš ahte buot gielddat eai vállje unnimusat geatnegahtti málle. ¶
Ášši meannudeapmi loahpahuvvui 19.04.12 dii. 15.20. ¶
Čoahkkingirjji čállit: Marit Ellen Mienna /Tove Anti ¶
87 siidu 90 siiddus ¶
Vuođđogiella: Dárogiella ¶
