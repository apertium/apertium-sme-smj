
Ášši/Sak  EKL  001/12 Ášši/Sak  DC 008/12 ¶
Rievdadusat boazodoallohálddašeamis – vuođđu ja eavttut ¶
Arkiivaáššenr..¶
11/249806 / 25 - 58 ¶
Meannudeamit ¶
Politihkalaš dássi Beaivi Áššenr.¶
Sámediggeráđđi 17.01.12 SR 012/12 Ealáhus- ja kulturlávdegoddi 20.–21.02.12 EKL 001/12 Sámedikki dievasčoahkkin 22.–24.02.12 DC 008/12 ¶
Ášši meannudeapmi álggahuvvui 23.02.12 dii. 18.30 ¶
I  Mildosat ¶
II  Evttohusat ja mearkkašumit ¶
Sámediggeráđi mearrádusárvalus: ¶
Sámedikki mielas berrešii boazodoalu almmolaš hálddašeapmi buoriduvvot ja nannejuvvot.¶
Danne lea Sámediggi gearggus konsulteret dáid rievdadusaid birra, nu mo ráđđehus lea mearridan.¶
Dat hálddašanstruktuvra maid Eanandoallo- ja biebmodepartemeanta evttoha, guovlostivrraid heaittihemiin ja seammás guovlokantuvrraid sirdimiin fylkkamánnii viđa davimus fylkkain, ii sáhte čađahuvvot.¶
Sámediggi deattuha ahte konsultašuvnnat boazodoalu almmolaš hálddašeami rievdadusaid birra sáhttet dušše čađahuvvot dan eavttu vuođul ahte iešguđet ortnegiid ja čovdosiid galgá sáhttit árvvoštallat.¶
Sámediggi čujuha dasa ahte dán áššis: Lea beagginiskkadeami mandáhta ja boazodoallohálddahusa evaluerema bargojoavkku mandáhta ja čoahkádus ráhkaduvvon ja mearriduvvon almmá dan haga ahte Eanadoallo- ja biebmodepartemeanta lea geahččalan boahtit ovttaoaivilii Sámedikkiin, nu mo boahtá ovdan konsultašuvdnaprosedyraid 8. čuoggás Čielggadusat/máhttovuođđu.¶
Lea hálddašanstruktuvrra mearrideapmi dáhpáhuvvan almmá dan haga ahte lea geahččaluvvon juksat ovttamielalašvuođa konsultašuvdnaprosedyraid čuoggá 1 Ulbmilat vuođul, ja almmá dan haga ahte lea geahččaluvvon čađahit konsultašuvnnaid buori dáhtu mielde konsultašuvdnaprosedyraid čuoggá 6 Oppalaš mearrádusat vuođul.¶
Eai leat addojuvvon makkárge dieđut hálddašanstruktuvrra rievdadusaid árvvoštallama birra ovdalgo mearrádus lea dahkkojuvvon.¶
Eaktun lea biddjojuvvon ahte dievaslaš diehtojuohkin galgá dáhpáhuvvat ášši meannudeami buot dásiin konsultašuvdnaprosedyraid čuoggá 3 Diehtojuohkin vuođul.¶
Lea Eanandoallo- ja biebmodepartemeanta čuoččuhan ahte gažaldagat guovlokantuvrraid doaibmasirdin Boazodoallohálddahusas fylkkamánniide eai gula konsultašuvdnaprosedyraid čuoggái 2 Doaibmaguovlu, mii lea boastut.¶
Dat mii mearrida man birra galgá konsulterejuvvot, lea dat ahte sáhttá go doaibmabidju váikkuhit sámi beroštusaid njuolgga.¶
Sámediggi gávnnaha ahte Eanandoallo- ja biebmodepartemeanta dán rádjai dán áššis ii leat vuhtii váldán daid mearrádusaid mat leat ráđđehusa mearridan konsultašuvdnaprosedyrain gaskal stáhta eiseválddiid ja Sámedikki.¶
Sámediggi čujuha dasa ahte departemeantta bovdehus Sámediggái nu gohčoduvvon konsultašuvdnačoahkkimiidda ođđa hálddašanstruktuvrra čađaheami birra, ii mearkkaš konsultašuvdnaprosedyraid ollašuhttima.¶
Danne ii leat riekta ahte Sámediggi ii leat háliidan konsulteret departemeanttain, nu mo eanandoallo- ja biebmoministtar lea dieđihan Sámediggái.¶
Sámediggi deattuha ahte konsultašuvdnaprosedyrat leat váilevaččat čuvvojuvvon dán rádjai dán áššis.¶
Dat okto gáibida ahte Eanandoallo- ja biebmodepartemeanta gulaskuddamiid čuovvoleamis ferte láhčit dilálašvuođaid duohta konsultašuvnnaide.¶
Dakkár konsultašuvnnain ferte addojuvvo vejolašvuohta árvvoštallat iešguđet hálddašanortnegiid daid proseassaiguin mat dárbbašuvvojit dan oktavuođas.¶
Eanandoallo- ja biebmodepartemeantta gulaskuddanevttohusas leat ollu árvvoštallamat main ii leat vuođđu dan vuođđodokumeanttas masa čujuhuvvo.¶
Sámediggi ii sáhte doarjut dan čuoččuhusa ahte: Dálá hálddašanortnet lea sirrejuvvon, uhccán bevttolaš, ja das váilu legitimitehta servodagas muđui.¶
Rievdaduvvon hálddašanstruktuvra, nu mo departemeanta evttoha, váikkuhivččii hálddahuslaš dárpmi.¶
Sivvan eahpečielga earuide gaskal boazodoalu ja almmolaš hálddašeami lea dálá hálddašanstruktuvra.¶
Hálddahusas leat stuorra bealátvuođahástalusat, earret eará ráŋggáštusaid geavaheami oktavuođas.¶
Boazodoallu deaŧalaš servodatoassálastin ferte gullat stáhtalaš regionála hálddašeapmái.¶
Boazodoalu mearkkašupmi sámi kultuvrii, ja stáhta riikkaidgaskasaš geatnegasvuođat dan ektui, eaktuda nannoset stáhtalaš regionála hálddašeami.¶
Sámediggi čuoččuha ahte jagi 2011 beagginiskkadeapmi addá buori vuođu dulkot dan láhkai ahte: Hálddahuslaš dárbmi vuosttažettiin čatnasa dan kapasitehtii ja daidda resurssaide mat boazodoallohálddahusas leat.¶
Dat áddejupmi ahte boazodoalu ja hálddašeami earru lea eahpečielggas, boahtá nuppi bealis Stuorradikki dáhttojuvvon politihka ahte doaibmi boazodoallit galget leat mielde stivrenorgánain, ja nuppi bealis fas Eanandoallo- ja biebmodepartemeantta doabageavaheamis mii eahpečielggasmahttá erohusa gaskal priváhtarievttálaš ja almmolašrievttálaš diliid.¶
Moaitámuš boazodoallohálddahusa váilevaš ollislašvuođajurddašeami ja legitimitehta vuostá dovddaha eará eanaberošteddjiid dárbbu hedjonahttit boazodoalu resursa- ja vuoigatvuođavuođu, ja muitala ahte dáža servodagas lea uhccán máhttu dan birra ahte boazodoallu ovddasta minoritehta- ja álgoálbmotkultuvrra.¶
Stáhta geatnegasvuohta suodjalit boazodoalu sámi kultuvran bealušta sámi iešmearrideami ja iešstivrema ovdáneami áššesuorggis.¶
Sámediggi gávnnaha ahte Eanandoallo- ja biebmodepartemeanta gulaskuddanevttohusainis geahččala rievdadit dan mii lea leamaš gustovaš sámepolitihkka sámelága mearrideami rájes 1987:s.¶
Sámepolitihkalaš ulbmil lea ahte mearridanváldi dakkár áššiin mat erenoamážit gusket sámi álbmogii, galgá sirdojuvvot Sámediggái.¶
Dán áššis lea Eanandoallo- ja biebmodepartemeantta áigumuš garrasit hedjonahttit sámi stivrejumi ja boazodoallofágalaš váikkuheami almmolaš boazodoallohálddašeapmái.¶
Boazodoallopolitihkka lea eanet go ealáhuspolitihkka dahje resursahálddašanpolitihkka.¶
Dat lea sámepolitihkka, ja danne eaktuduvvo ahte dat guorrasa dan sámepolitihkalaš ovdáneapmái mas lea leamaš stuorra ovttamielalašvuohta Stuorradikkis ja Sámedikkiin fargga 25 jagi.¶
Sámediggi gávnnaha ahte Eanandoallo- ja biebmodepartemeanta gulaskuddanevttohusastis ii leat árvvoštallan olmmošrievttálaš geatnegasvuođaid sápmelaččaid ektui álgoálbmogin.¶
Go boahtteáiggi almmolaš boazodoallohálddašanstruktuvra mearriduvvo, de ferte bidjat olmmošrievttálaš geatnegasvuođaid vuođđu.¶
Dat mearkkaša ahte: Sápmelaččaid vuoigatvuohta iešmearrideapmái ja iešstivremii ON konvenšuvnna vuođul siviila ja politihkalaš vuoigatvuođaid birra artihkkalis 1 ja ON álgoálbmotvuoigatvuođaid julggaštusa artihkkalat 3 ja 4 bealuštit dan ahte Sámediggái ferte addojuvvot mearrideaddji ja deaŧalaš rolla boazodoalu hálddašeamis.¶
Dás čujuhuvvo maiddái ON álgoálbmogiid erenoamášdieđiheaddji 11.01.11 mannosaš raportii mas son rávve Norgga konsulteret Sámedikki mearridanválddi sirdima birra Sámediggái dakkár áššiin mat gusket sápmelaččaid árbevirolaš ealáhusaide.¶
Sápmelaččaid vuoigatvuohta mearridit iežaset vuoruhemiid dakkár áššiin mat gusket sin eallimiid ja eatnamiidda ja hálddašit min iežamet ekonomalaš, sosiála ja kultuvrralaš ovdáneami ILOkonvenšuvnna nr.¶
169 artihkkala 7 vuođul, bealušta dan ahte Sámediggái addojuvvo deaŧalaš rolla boazodoalu politihkkahábmemis ja hálddašeamis.¶
Viidáseappot bealušta ILO artihkal 15 ahte sápmelaččaid vuoigatvuohta oassálastit boazodoalu hálddašeapmái, galgá sihkkarastojuvvot.¶
Stáhta geatnegasvuohta sihkkarastit ávnnaslaš kulturvuđđosa ON konvenšuvnna vuođul siviila ja politihkalaš vuoigatvuođaid artihkkalis 27 mearkkaša maiddái ahte mii sápmelaččat galgat ieža beassat stivret ja hálddašit dakkár kulturvuđot sámi ealáhusa go boazodoalu.¶
Dán dadjá maiddái Vuođđolága § 110a, namalassii ahte gullá stáhtii láhčit dilálašvuođaid dasa ahte sámi giella, kultuvra ja servodateallin nannejuvvo ja ovddiduvvo.¶
Sámediggi mihtte ahte eanaš politihkalaš instánssat ja fágainstánssat main lea oktavuohta boazodoallohálddašemiin, ja buot orohagat mat leat ovddidan cealkámuša ja Norgga Boazosápmelaččaid Riikkasearvi, vuosttaldit garrasit Eanandoallo- ja biebmodepartemeantta gulaskuddanevttohusa.¶
Sámediggi vuordá ahte dása biddjojuvvo mearrideaddji deaddu.¶
Eanandoallo- ja biebmodepartemeantta váilevaš konsultašuvnnat, ovddalgihtii mearriduvvon árvvoštallamat, ja váilevaš árvvoštallamat evttohusa gaskavuođas gustovaš sámepolitihkkii ja olmmošrievttálaš geatnegasvuođaide, dagahit ahte evttohusa ii sáhte čađahit.¶
Jus nu, de dat mielddisbuvttášii dakkár almmolaš hálddašeami masa boazodoalus, Sámedikkis ja dalle sámi servodagas ii leat áddejupmi, jáhkku dahje luohttámuš.¶
Dakkár hálddašeapmi dagahivččii dakkár dili mas buot guoskevaš bealit boazodoalus, sámi servodagat, stáhta eiseválddit, plánaeiseválddit ja eará ealáhusat leat vuoittahallit.¶
Jus departemeantta evttohus čađahuvvo, de dat dagaha ahte: Sámediggái lea váttis nammadit áirasiid Boazodoallostivrii, go dat ovddastivččii dakkár hálddašeami man Sámediggi ii doarjjo.¶
Sámediggi ferte árvvoštallat vuoruhit sierra ovttasbarggu boazodoaluin Sámedikki váldečađaheami oktavuođas plána- ja huksenlága vuođul.¶
Sámediggi ferte, Norgga Boazosápmelaččaid Riikkasearvvi mieđihemiin, árvvoštallat nammadit lávdegotti mii galgá čielggadit boazodoallohálddašeami boahtteáiggi organiserema.¶
Sámediggi eaktuda ahte Eanandoallo- ja biebmodepartemeanta maŋŋá iežas evttohusa gulaskuddama láhčá dilálašvuođa rivttes ja čoavddusvuđot gulaskuddamiidda almmolaš boazodoallohálddašeami boahtteáiggi hálddašanstruktuvrii.¶
Dat mearkkaša dan vejolašvuođa ahte iešguđet ortnegat árvvoštallojuvvojit ja ahte eará čovdosat válljejuvvojit go dan maid departemeanta evttoha.¶
Sámediggi bidjá vuođđun ahte čuovvovaš eavttut galget čuvvojuvvot čuovvolan konsultašuvnnain: Rámmaeavttuid hábmen boazodoalu várás ja boazodoalu almmolaš hálddašeami organiseren galget čuovvut Vuođđolága § 110a ja galget leat čielgasit Norgga olmmošrievttálaš geatnegasvuođaid siskkobealde sápmelaččaid ektui álgoálbmogin.¶
Dasa gullet iešmearrideapmi, iešstivren, oassálastin ja vuoruheamit iežas ovdáneamis.¶
Boazodoalu almmolaš hálddašeami organiseren gullá sámepolitihkkii, ja galgá gustot gustovaš sámepolitihkalaš ulbmiliidda.¶
Boazodoalu almmolaš hálddašeami organiseren galgá váikkuhit beaktilis, dárpmolaš hálddašeami mas lea viiddes luohttámuš, doarjja ja legitimitehta, erenoamážit boazodoalu ja sámi servodaga bealis.¶
Ealáhus- ja kulturlávdegotti árvalus ¶
Álggahus ¶
Sámediggi meannuda dán áššis evttohusa mii guoská rievdadusaide boazodoallohálddašeamis - vuođđu ja eavttut.¶
Eanadoallo- ja biebmodepartemeanta ovddida rievdadusaid hálddašanstruktuvrras, nu ahte guovllustivrrat heaittihuvvojit ja guovllukantuvrrat sirdojuvvojit fylkkamánni vuollásažžan viđa davimus fylkkas.¶
Sámediggi eaktuda ahte Eanadoallo- ja biebmodepartemeanta maŋŋá iežas evttohusa gulaskuddama láhčá albma ja čoavddusvuđot konsultašuvnnaid boahtteáiggi hálddašanstruktuvrra birra almmolaš boazodoallohálddašeamis.¶
Dát mearkkaša dan ahte sii leat rahpasat árvvoštallat sierra lágan ortnegiid ja ahte eará čovdosat go departemeantta evttohus válljejuvvojit.¶
Mearkkašumit ¶
Lávdegotti unnitlohku, Norgga Sámiid Riikkasearvvi (NSR) lahtut Geir Tommy Pedersen, Mathis Nilsen Eira ja Randi A. Skum ja Norgga Sámiid Riikkasearvvi (NSR) /Sámeálbmotbellodaga (Sáb) lahttu Gunn-Britt Retter, Johttisámiid listta lahttu Per A. Bæhr oaivvildit ahte áigi lea láddan ollislaččat geahčadit boazodoallohálddašeami organiserema.¶
Dát ferte dahkkojuvvot lávga gulahallamiin ealáhusain ja Sámedikkiin, juste danne go boazodoallu lea erenoamáš sámi ealáhus.¶
Dán geahčadeami oktavuođas lea maiddái lunddolaš árvvoštallat makkár rolla Sámedikkis galgá leat boahtteáiggi hálddašeami oktavuođas.¶
Lávdegotti unnitlohku šálloša go Eanadoallo- ja biebmodepartemeanta ii leat čađahan duohta konsultašuvnnaid Sámedikkiin ja NBR:in dán áššis, ja oaivvilda ahte almmá dán proseassa haga lea mearrádusvuođđu ođđasis organiseremii ja guovllustivrraid heaittiheapmái menddo váilevaš.¶
Unnitlohku cuiggoda dan go evttohuvvo sirdit boazodoalu guovllukantuvrraid fylkkamanniid vuollái, earret eará danne go dát háddje deaŧalaš fágabirrasiid ja hehtte sámi ealáhusa ollislaš hálddašeami mii lea deaŧalaš giella- ja kulturguoddi.¶
Dasa lassin sáhttá leat várra ahte massit divrras boazodoallofágalaš gelbbolašvuođa.¶
Lávdegotti unnitlohku cuiggoda guovllustivrraid heaittiheami danne go ii oro árvvoštallojuvvon movt boazodoalu ovddastus guovlulaččat ja báikkálaččat galgá gozihuvvot iešmearridanperspektiivvas, ja movt guovllustivrraid doaibma oktavuohtalađasin boazodoalu ja hálddašeami gaskka galgá gozihuvvot.¶
Unnitlogu oaivila mielde "árjjalaš" áššemeannudeapmi ii sáhte leat losit ágga demokratiija ektui ja boazosámi máhtu ektui hálddašanoktavuođas.¶
Lávdegotti unnitlohku vuorjašuvvá maiddái boazodoalloorohagaid ja siiddaid kapasitehta geažil čuovvolit plána- ja areálaáššiid, ja oaivvilda ahte evttohuvvon ortnet ii sáhte váldojuvvot atnui almmá ahte dát kapasitehta nannejuvvo ja ahte sihkkarastojuvvo boazosámi mielde váikkuheapmi mearrádusproseassain guovlulaš ja báikkálaš dási áššiin.¶
Dasa gullá maiddái dat ahte boazodoalus mielde váikkuheami bokte hálddašeamis guovlulaš dásis ferte leat vuostálastinváldi.¶
Lávdegotti unnitlohku lea fuolastuvvan go vuostálastinváldi mii guovllustivrrain lea leamaš jagi 1978 rájes lea jurddašuvvon sirdojuvvot Fylkkamánni vuollásažžan, earret eará danne go fylkkamánnis leat ollu rollat areálaáššiin.¶
Lávdegotti unnitlogu oaivila mielde ferte álggahit ođđa proseassa man bokte čilget boahtteáiggi organiserema ja Sámedikki rolla, mas NBR ja Sámediggi leat mielde álggu rájes.¶
Vuorddedettiin dán čilgehusa, sáhtášii bidjat gaskaboddosaš čovdosiid nu guhká go dain váldojuvvojit vuhtii namuhuvvon bealit nugo ollislaš hálddašeapmi, sámi iešmearrideapmi ja boazodoalu kapasitehta areálaáššiin.¶
Nordkalottfolket lahttu, Toril Bakken Kåven ovddidii čuovvovaš mearkkašumi: Ođđa boazodoalloláhka bođii fápmui 2007:s, ja das leat ollu gaskaoamit boazodoalu hálddašeapmái.¶
Earret eará leat addojuvvon nannoseappo sankšuvdnavejolašvuođat lága bokte, go mii ovdal lei.¶
Berre dohkkehuvvot ahte manná áigi heivehit ođđa lága ealáhusa várás.¶
Boazolohku muhtun orohagain Finnmárkkus lea guhká leamaš badjin, ja gullo dávjá ahte láhka rihkkojuvvo alimus lobálaš boazologu ektui, guohtonrájit eai doahttaluvvo, guohtonáigemearrádusat jna rihkkojuvvojit.¶
Ođđa boazodoallolága bokte regulerejuvvo boazolohku juohke ovttaskas orohagas, ja dál eai leat šat ollu mat eai leat mearridan boazologu.¶
Guovllustivrrat leat stáhta gaskaoamit boazodoalu hálddašeamis.¶
Guovllustivrrain lea deaŧalaš doaibma.¶
Dan bokte go guovllustivrrain leat olbmot geain lea boazodoallofágalaš duogáš ja olbmot muđui servodagas, lea vejolašvuohta oažžut luohttámuša ja legitimitehta sihke boazodoalus, sámi servodagas oppalaččat ja ii-sámi servodagas.¶
Rámiidit go Eanadoallodepartemeanta geahččala čovdosiid mat sáhttet beavttálmahttit boazodoalu ja -hálddašeami eanet ja ahte lea sávaldat váikkuhit dan ahte hálddašeamis livččii nana legitimitehta sihke ealáhusas ja servodagas muđui.¶
Muhto dahkat rievdadusaid ná árrat maŋŋá go boazodoalloláhka lea boahtán fápmui, orru mu mielas unnán jurddašuvvon.¶
Dan sadjái sáhtášii ohcat eará doaibmabijuid maid bokte eanet beavttálmahttit boazodoallolága fápmui boahtima, ja boazodoalu hálddašeami Norggas.¶
Molssaektosaš čovdosat hástalusaide boazodoalus livčče: ¶
1. Guovllustivrrat bisuhuvvojit nugo odne 3-5 jagi áigodagas viidáseappot.¶
Dát attášii guovllustivrraide áiggi heivehit ođđa boazologuid ja čoavdit eará hástalusaid mat leat ealáhusas.¶
2. Evalueren čađahuvvo 3-5 jagi sisa, geahčadan dihte maid eanet sáhtášii buoridit, vejolaš ođđasis organiseren čájeha ahte dáláš organiseren ii doaimma dohkálaččat.¶
Evalueremis berrejit leat mielde sihke boazodoalu ja eará luondduealáhusaid (eanadoallu, meahcceealáhusat jna) ovddasteaddjit lassin Eanadoallo- ja biebmodepartementii ja Sámediggái.¶
3. Boazodoallohálddašeapmi bidjá guovddážii dan a) ahte leat ulbmillaš, johtilis ja čielga sankšuvnnat jos ealáhus ii čuovo rámmaeavttuid ja gáibádusaid mat leat mearriduvvon, ja b) sihkkarastá dohkálaš diehtojuohkima sihke boazodollui ja servodahkii muđui.¶
Buori diehtojuohkima sihkkarastin lea vealtameahttun deaŧalaš jos galggaš lihkostuvvat das ahte ođđa boazodoalloláhka doahttaluvvo, ja sihkkarastit luohttámuša dasa ahte proseassat dáhpáhuvvet buori vuogi mielde.¶
Dát sáhttá maiddái váikkuhit buoret legitimitehta sihke boazodoalus ja servodagas muđui.¶
4. Ásahuvvo sorjjasmeahttun bearráigeahččanorgána mii galgá bearráigeahččat ahte boazodoallu ja hálddašeapmi doaimmahuvvo daid rámmaeavttuide dávistettiin mat leat mearriduvvon.¶
Bearráigeahččanorgána berre sáhttit bearráigeahččat buot beliid boazodoalus; dárkkistit boazolohkamiid, lohkat dan oktavuođas jos jahkásaččat dieđihuvvojit spiehkastagat, čuovvut guohtonáigemearrádusaid ja guohtonrájiid, boraspirevahágiid jna.¶
Ealáhusas leat ollugat juo guhkit áiggi bivdán sorjjasmeahttun bearráigeahččanorgána.¶
Dát sáhttá váikkuhit dan ahte eambbogat ožžot luohttámuša vuogádahkii eanet jáhkehahttivuođa boazodoalus.¶
Evttohusat ¶
Evttohus Bargiidbellodaga sámediggejoavkkus (Bb) Knut Store, Inga-Lill Sundset, Heidi Persdatter Greiner Haaker, Margit Eli Anti Oskal ja Inger Jørstad, Norgga Sámiid Riikkasearvvis (NSR) Geir Tommy Pedersen, Mathis Nilsen Eira ja Randi A. Skum, Norgga Sámiid Riikkasearvvi/Sámeálbmotbellodaga (Sáb) lahtus GunnBritt Retter, Árjas Olaf Eliassen ja Johttisámiid listtas (JSL) Per A. Bæhr ¶
Evttohus 1 ¶
Čuokkis 1: Goalmmát cealkka sirdojuvvo ođđa maŋimuš cealkkan čuoggá guokte vuolde ja rievdaduvvo leat ná: Danne ii leat vejolaš čađahit Eanadoallo- ja biebmodepartemeantta evttohusa ahte heaittihit guovllustivrraid ja seammás sirdit guovllustivrraid fylkkamánni vuollásažžan viđa davimus fylkkas dan hámis go dat dál leat.¶
Čuokkis 6, vuosttaš teakstaoassi: Ođđa nubbi cealkka: Sámediggi ii sáhte earret eará guorrasit čuoččuhusaide ahte: Viđát ja guđat kuvlačuokkis sihkkojuvvojit.¶
Čuokkis 7: Nubbi kuvlačuokkis sihkkojuvvo.¶
Čuokkis 9: Vuosttaš kuvlačuokkis rievdaduvvo leat ná: Sápmelaččaid vuoigatvuohta iešmearrideapmái ja iešstivremii ON konvenšuvnna vuođul siviila ja politihkalaš vuoigatvuođaid birra artihkkalis 1 ja ON álgoálbmotvuoigatvuođaid julggaštusa artihkkalat 3 ja 4 biddjojuvvojit vuođđun.¶
Nubbi kuvlačuokkis rievdaduvvo leat ná:  Sápmelaččaid vuoigatvuohta mearridit iežaset vuoruhemiid dakkár áššiin mat gusket sin eallimii ja eatnamiidda ja hálddašit min iežamet ekonomalaš, sosiála ja kultuvrralaš ovdáneami ILO konvenšuvnna 169 artihkkala 7 vuođul.¶
Artihkkalis 7.3 čuožžu ahte: "Ráđđehusat berrejit sihkkarastit, ahte jurddašuvvon ovddidandoaimmaid vejolaš sosiála, vuoiŋŋalaš, kultuvrralaš ja birasváikkuhusat dutkojuvvojit veahkkálagaid ja ovttasráđiid dáiguin álbmogiiguin álo go dasa lea dárbu.¶
Dáid dutkamiid bohtosat galget leat deháleamos vuođđun go mearriduvvo daid doaimmaid ollašuhttima hárrái." ¶
Goalmmát kuvlačuokkis rievdaduvvo leat ná: Stáhtas lea geatnegasvuohta sihkkarastit ávnnaslaš kulturvuđđosa ON konvenšuvnna vuođul siviila ja politihkalaš vuoigatvuođaid artihkkala 27 mielde.¶
Stáhtas lea maiddái geatnegasvuohta láhčit diliid nu ahte sámi giela, kultuvrra ja servodateallima sáhttá sihkkarastit ja ovddidit, geahča Vuođđolága § 110a.¶
Čuokkis 11: Goalmmát kuvlačuokkis rievdaduvvo leat ná: Sámediggi ferte, Norgga Boazosápmelaččaid Riikaservviin ja Eanadoallo- ja biebmodepartemeanttain ovttasráđiid nammadit lávdegotti mii galgá čielggadit boazodoallohálddašeami boahtteáiggi organiserema.¶
Čuokkis 13: Nubbi kuvlačuokkis rievdaduvvo leat ná: Boazodoalu almmolaš hálddašeami organiseren gullá sámepolitihkkii.¶
Danne lea deaŧalaš ahte mii čuovvut gustovaš boazodoallopolitihkalaš mihttomeriid juksan dihte ollislaš sámepolitihka.¶
Evttohus Ovddádusbellodagas Selmer Johansen bokte ¶
Evttohus 2 ¶
Sámediggeráđi mearrádusárvalusa sihkkojuvvo ja sadjái biddjojuvvo dát: ¶
Sámediggi oaivvilda ahte boazodoalu hálddašeapmi galgá leat stáhta vuollásaš boazodoalu hálddašeapmi.¶
Sámediggi oaivvilda ahte boazodoalu bearráigeahččan- ja váiddaorgána berre leat Eanadoallo- ja biebmodepartemeanta.¶
Evttohus - Nordkalottfolket (NKF) Toril Bakken Kåven ¶
Evttohus 3 ¶
Sámediggeráđi mearrádusárvalusa sihkkojuvvo ja sadjái biddjojuvvo dát: ¶
Šállošit go Eanadoallo- ja biebmodepartemeanta ii leat konsulteren dán áššis ovdagihtii, ja rahpan vejolašvuođa árvvoštallat molssaektosaš čovdosiid.¶
Buoret proseassa oktavuođas livčče várra šaddan viidát áddejupmi nubbi nuppi oainnuide, ja dieinna lágiin livčče šaddan buoret legitimitehta evttohuvvon rievdadusaide, beroškeahttá das makkár rievdadusat dal bohtet.¶
Danne lea váttis doarjut boazodoallohálddašeami ođđa organiserema.¶
Sámediggi konstatere ahte boazodoallu ja boazodoallohálddašeamis leat ollu hástalusat, earret eará menddo alla boazologu geažil muhtun orohagain, guohtonnjuolggadusaid, guohtonrájiid doahttaleamis, lassin hástalusaide mat leat sihke bealátkeahtesvuođa, luohttámuša ja integritehta ektui.¶
Dasa lassin bohtet vel hástalusat mat gusket buvttaovddideapmái ja bohccobierggu vuovdaleapmái.¶
Guovlluidstivrraid heaittiheami bokte ii soaitte rievdat dilli mii lea.¶
Jagi 2007 boazodoalloláhka lea doaibman menddo oanehis áiggi ahte buot váikkuhangaskaoamit ja sankšuvdnavejolašvuođat lága ektui livčče dohkálaččat heivehuvvon ja geavahuvvon geavatlaš hálddašeamis.¶
Seammás go boazodoalloláhka ja guovllustivrrat berrejit doaibmat guhkit áigodaga, ferte biddjojuvvot sorjjasmeahttun bearráigeahččanorgána mii sáhttá bearráigeahččat dan ahte boazodoallu doaimmahuvvo dávistettiin daid rámmaeavttuide mat leat mearriduvvon.¶
Lávdegotti ráva ¶
Lávdegottis eai leat eanet mearkkašumit dahje evttohusa ja rávve Sámedikki mearridit čuovvovaččat: ¶
Muđui doarju Sámediggi Sámediggeráđi mearrádusárvalusa.¶
III  Jienasteapmi ¶
39 áirasis ledje 36 čoahkis.¶
Jienasteapmi dahkkojuvvui čuovvovaš vuogi mielde: ¶
Evttohus 3 hilgojuvvui 35 jienain.¶
1 jienasti beali.¶
  Evttohus 2 hilgojuvvui 33 jienain.¶
3 jienastedje beali.¶
  Evttohus 1 mearriduvvui 32 jienain 4 jiena vuostá.¶
  Ealáhus- ja kulturlávdegotti ráva mearriduvvui 32 jienain 4 jiena vuostá.¶
IV  Beavdegirjelasáhusat ¶
Dán áššis ii ovddiduvvon beavdegirjelasáhus.¶
V  Sáhkavuorrolistu ja replihkat ¶
Sáhkavuorru Replihkka   1  Per Andersen Bæhr, áššejođiheaddji   2  Selmer Johansen Mariann Wollmann Magga    Geir Tommy Pedersen, čoahkkinortnegii   3  Randi A. Skum    4  Inga-Lill Sundset    5  Aili Keskitalo    6  Mathis Nilsen Eira Alf Isaksen   7  Marit Kirsten Anti Gaup Anders Somby jr.¶
  Olaf Eliassen   Trond Are Anti  Marit Kirsten Anti Gaup    8  Mariann Wollmann Magga Aili Keskitalo     Anders Somby jr.¶
 Mariann Wollmann Magga    9  Per Andersen Bæhr Marit Kirsten Anti Gaup 10  Toril Bakken Kåven Mariann Wollmann Magga   Anders Somby jr.¶
 Toril Bakken Kåven  11  Anne-Marit Eira  12  Olaf Eliassen Marit Kirsten Anti Gaup   Anders Somby jr.¶
 Olaf Eliassen  13  Ellinor Marita Jåma   Per Andersen Bæhr, áššejođiheaddji ¶
VI  Sámedikki mearrádus ¶
Sámedikki mielas berrešii boazodoalu almmolaš hálddašeapmi buoriduvvot ja nannejuvvot.¶
Danne lea Sámediggi gearggus konsulteret dáid rievdadusaid birra, nu mo ráđđehus lea mearridan.¶
Sámediggi deattuha ahte konsultašuvnnat boazodoalu almmolaš hálddašeami rievdadusaid birra sáhttet dušše čađahuvvot dan eavttu vuođul ahte iešguđet ortnegiid ja čovdosiid galgá sáhttit árvvoštallat.¶
Danne ii leat vejolaš čađahit Eanadoallo- ja biebmodepartemeantta evttohusa ahte heaittihit guovllustivrraid ja seammás sirdit guovllustivrraid fylkkamánni vuollásažžan viđa davimus fylkkas dan hámis go dat dál leat.¶
Sámediggi čujuha dasa ahte dán áššis: Lea beagginiskkadeami mandáhta ja boazodoallohálddahusa evaluerema bargojoavkku mandáhta ja čoahkádus ráhkaduvvon ja mearriduvvon almmá dan haga ahte Eanadoallo- ja biebmodepartemeanta lea geahččalan boahtit ovttaoaivilii Sámedikkiin, nu mo boahtá ovdan konsultašuvdnaprosedyraid 8. čuoggás Čielggadusat/máhttovuođđu.¶
 Lea hálddašanstruktuvrra mearrideapmi dáhpáhuvvan almmá dan haga ahte lea geahččaluvvon juksat ovttamielalašvuođa konsultašuvdnaprosedyraid čuoggá 1 Ulbmilat vuođul, ja almmá dan haga ahte lea geahččaluvvon čađahit konsultašuvnnaid buori dáhtu mielde konsultašuvdnaprosedyraid čuoggá 6 Oppalaš mearrádusat vuođul.¶
Eai leat addojuvvon makkárge dieđut hálddašanstruktuvrra rievdadusaid árvvoštallama birra ovdalgo mearrádus lea dahkkojuvvon.¶
Eaktun lea biddjojuvvon ahte dievaslaš diehtojuohkin galgá dáhpáhuvvat ášši meannudeami buot dásiin konsultašuvdnaprosedyraid čuoggá 3 Diehtojuohkin vuođul.¶
Lea Eanandoallo- ja biebmodepartemeanta čuoččuhan ahte gažaldagat guovlokantuvrraid doaibmasirdin Boazodoallohálddahusas fylkkamánniide eai gula konsultašuvdnaprosedyraid čuoggái 2 Doaibmaguovlu, mii lea boastut.¶
Dat mii mearrida man birra galgá konsulterejuvvot, lea dat ahte sáhttá go doaibmabidju váikkuhit sámi beroštusaid njuolgga.¶
Sámediggi gávnnaha ahte Eanandoallo- ja biebmodepartemeanta dán rádjai dán áššis ii leat vuhtii váldán daid mearrádusaid mat leat ráđđehusa mearridan konsultašuvdnaprosedyrain gaskal stáhta eiseválddiid ja Sámedikki.¶
Sámediggi čujuha dasa ahte departemeantta bovdehus Sámediggái nu gohčoduvvon konsultašuvdnačoahkkimiidda ođđa hálddašanstruktuvrra čađaheami birra, ii mearkkaš konsultašuvdnaprosedyraid ollašuhttima.¶
Danne ii leat riekta ahte Sámediggi ii leat háliidan konsulteret departemeanttain, nu mo eanandoallo- ja biebmoministtar lea dieđihan Sámediggái.¶
Sámediggi deattuha ahte konsultašuvdnaprosedyrat leat váilevaččat čuvvojuvvon dán rádjai dán áššis.¶
Dat okto gáibida ahte Eanandoallo- ja biebmodepartemeanta gulaskuddamiid čuovvoleamis ferte láhčit dilálašvuođaid duohta konsultašuvnnaide.¶
Dakkár konsultašuvnnain ferte addojuvvo vejolašvuohta árvvoštallat iešguđet hálddašanortnegiid daid proseassaiguin mat dárbbašuvvojit dan oktavuođas.¶
Eanandoallo- ja biebmodepartemeantta gulaskuddanevttohusas leat ollu árvvoštallamat main ii leat vuođđu dan vuođđodokumeanttas masa čujuhuvvo.¶
Sámediggi ii sáhte earret eará guorrasit čuoččuhusaide ahte: Dálá hálddašanortnet lea sirrejuvvon, uhccán bevttolaš, ja das váilu legitimitehta servodagas muđui.¶
Rievdaduvvon hálddašanstruktuvra, nu mo departemeanta evttoha, váikkuhivččii hálddahuslaš dárpmi.¶
Sivvan eahpečielga earuide gaskal boazodoalu ja almmolaš hálddašeami lea dálá hálddašanstruktuvra.¶
Hálddahusas leat stuorra bealátvuođahástalusat, earret eará ráŋggáštusaid geavaheami oktavuođas.¶
Sámediggi čuoččuha ahte jagi 2011 beagginiskkadeapmi addá buori vuođu dulkot dan láhkai ahte: Hálddahuslaš dárbmi vuosttažettiin čatnasa dan kapasitehtii ja daidda resurssaide mat boazodoallohálddahusas leat.¶
Moaitámuš boazodoallohálddahusa váilevaš ollislašvuođajurddašeami ja legitimitehta vuostá dovddaha eará eanaberošteddjiid dárbbu hedjonahttit boazodoalu resursa- ja vuoigatvuođavuođu, ja muitala ahte dáža servodagas lea uhccán máhttu dan birra ahte boazodoallu ovddasta minoritehta- ja álgoálbmotkultuvrra.¶
Stáhta geatnegasvuohta suodjalit boazodoalu sámi kultuvran bealušta sámi iešmearrideami ja iešstivrema ovdáneami áššesuorggis.¶
Sámediggi gávnnaha ahte Eanandoallo- ja biebmodepartemeanta gulaskuddanevttohusainis geahččala rievdadit dan mii lea leamaš gustovaš sámepolitihkka sámelága mearrideami rájes 1987:s.¶
Sámepolitihkalaš ulbmil lea ahte mearridanváldi dakkár áššiin mat erenoamážit gusket sámi álbmogii, galgá sirdojuvvot Sámediggái.¶
Dán áššis lea Eanandoallo- ja biebmodepartemeantta áigumuš garrasit hedjonahttit sámi stivrejumi ja boazodoallofágalaš váikkuheami almmolaš boazodoallohálddašeapmái.¶
Boazodoallopolitihkka lea eanet go ealáhuspolitihkka dahje resursahálddašanpolitihkka.¶
Dat lea sámepolitihkka, ja danne eaktuduvvo ahte dat guorrasa dan sámepolitihkalaš ovdáneapmái mas lea leamaš stuorra ovttamielalašvuohta Stuorradikkis ja Sámedikkiin fargga 25 jagi.¶
Sámediggi gávnnaha ahte Eanandoallo- ja biebmodepartemeanta gulaskuddanevttohusastis ii leat árvvoštallan olmmošrievttálaš geatnegasvuođaid sápmelaččaid ektui álgoálbmogin.¶
Go boahtteáiggi almmolaš boazodoallohálddašanstruktuvra mearriduvvo, de ferte bidjat olmmošrievttálaš geatnegasvuođaid vuođđu.¶
Dat mearkkaša ahte: ¶
Sápmelaččaid vuoigatvuohta iešmearrideapmái ja iešstivremii ON konvenšuvnna vuođul siviila ja politihkalaš vuoigatvuođaid birra artihkkalis 1 ja ON álgoálbmotvuoigatvuođaid julggaštusa artihkkalat 3 ja 4 biddjojuvvojit vuođđun.¶
Sápmelaččaid vuoigatvuohta mearridit iežaset vuoruhemiid dakkár áššiin mat gusket sin eallimii ja eatnamiidda ja hálddašit min iežamet ekonomalaš, sosiála ja kultuvrralaš ovdáneami ILO konvenšuvnna 169 artihkkala 7 vuođul.¶
Artihkkalis 7.3 čuožžu ahte: "Ráđđehusat berrejit sihkkarastit, ahte jurddašuvvon ovddidandoaimmaid vejolaš sosiála, vuoiŋŋalaš, kultuvrralaš ja birasváikkuhusat dutkojuvvojit veahkkálagaid ja ovttasráđiid dáiguin álbmogiiguin álo go dasa lea dárbu.¶
Dáid dutkamiid bohtosat galget leat deháleamos vuođđun go mearriduvvo daid doaimmaid ollašuhttima hárrái." ¶
Stáhtas lea geatnegasvuohta sihkkarastit ávnnaslaš kulturvuđđosa ON konvenšuvnna vuođul siviila ja politihkalaš vuoigatvuođaid artihkkala 27 mielde.¶
Stáhtas lea maiddái geatnegasvuohta láhčit diliid nu ahte sámi giela, kultuvrra ja servodateallima sáhttá sihkkarastit ja ovddidit, geahča Vuođđolága § 110a.¶
Sámediggi mihtte ahte eanaš politihkalaš instánssat ja fágainstánssat main lea oktavuohta boazodoallohálddašemiin, ja buot orohagat mat leat ovddidan cealkámuša ja Norgga Boazosápmelaččaid Riikkasearvi, vuosttaldit garrasit Eanandoallo- ja biebmodepartemeantta gulaskuddanevttohusa.¶
Sámediggi vuordá ahte dása biddjojuvvo mearrideaddji deaddu.¶
Eanandoallo- ja biebmodepartemeantta váilevaš konsultašuvnnat, ovddalgihtii mearriduvvon árvvoštallamat, ja váilevaš árvvoštallamat evttohusa gaskavuođas gustovaš sámepolitihkkii ja olmmošrievttálaš geatnegasvuođaide, dagahit ahte evttohusa ii sáhte čađahit.¶
Jus nu, de dat mielddisbuvttášii dakkár almmolaš hálddašeami masa boazodoalus, Sámedikkis ja dalle sámi servodagas ii leat áddejupmi, jáhkku dahje luohttámuš.¶
Dakkár hálddašeapmi dagahivččii dakkár dili mas buot guoskevaš bealit boazodoalus, sámi servodagat, stáhta eiseválddit, plánaeiseválddit ja eará ealáhusat leat vuoittahallit.¶
Jus departemeantta evttohus čađahuvvo, de dat dagaha ahte: Sámediggái lea váttis nammadit áirasiid Boazodoallostivrii, go dat ovddastivččii dakkár hálddašeami man Sámediggi ii doarjjo.¶
Sámediggi ferte árvvoštallat vuoruhit sierra ovttasbarggu boazodoaluin Sámedikki váldečađaheami oktavuođas plána- ja huksenlága vuođul.¶
Sámediggi ferte, Norgga Boazosápmelaččaid Riikaservviin ja Eanadoallo- ja biebmodepartemeanttain ovttasráđiid nammadit lávdegotti mii galgá čielggadit boazodoallohálddašeami boahtteáiggi organiserema.¶
Sámediggi eaktuda ahte Eanandoallo- ja biebmodepartemeanta maŋŋá iežas evttohusa gulaskuddama láhčá dilálašvuođa rivttes ja čoavddusvuđot gulaskuddamiidda almmolaš boazodoallohálddašeami boahtteáiggi hálddašanstruktuvrii.¶
Dat mearkkaša dan vejolašvuođa ahte iešguđet ortnegat árvvoštallojuvvojit ja ahte eará čovdosat válljejuvvojit go dan maid departemeanta evttoha.¶
Sámediggi bidjá vuođđun ahte čuovvovaš eavttut galget čuvvojuvvot čuovvolan konsultašuvnnain: Rámmaeavttuid hábmen boazodoalu várás ja boazodoalu almmolaš hálddašeami organiseren galget čuovvut Vuođđolága § 110a ja galget leat čielgasit Norgga olmmošrievttálaš geatnegasvuođaid siskkobealde sápmelaččaid ektui álgoálbmogin.¶
Dasa gullet iešmearrideapmi, iešstivren, oassálastin ja vuoruheamit iežas ovdáneamis.¶
Boazodoalu almmolaš hálddašeami organiseren gullá sámepolitihkkii.¶
Danne lea deaŧalaš ahte mii čuovvut gustovaš boazodoallopolitihkalaš mihttomeriid juksan dihte ollislaš sámepolitihka.¶
Boazodoalu almmolaš hálddašeami organiseren galgá váikkuhit beaktilis, dárpmolaš hálddašeami mas lea viiddes luohttámuš, doarjja ja legitimitehta, erenoamážit boazodoalu ja sámi servodaga bealis.¶
Ášši meannudeapmi loahpahuvvui 23.02.12 dii. 19.50.¶
Vuođđogiella:Dárogiella ¶
