Sámedikkeráde dán gidá ævtot rievdadusájt Sámedikke ællopolitihkas. – Æládus le ålov rievdadam maŋemus jagij ja avtalaáhkáj la háldadime hárráj. Dajnas de gájbbet ådå perspektijvajt, javllá sámedikkeráde Thomas Åhrén.
Tjielgadusán ællopolitihka birra Sámedikke ållestjåhkanibmáj biehtsemánon dá jage de Sámedikkeráde gåvvit Sámedikkeráde prosesav ja aj vehi sisano birra diedádusán åd Sámedikke ådå ællpolitihka birra. Sierraláhkáj tjalmostahttá ællosujtov sáme æládussan sierra riektávudojn, tjanádum vuona ja rijkkagasskasasj riektádádjadussaj.
- Ællosujot boahtte ájggáj la huj ájnas tjårggit vuodulasj riektájt ednama ådåstuhttema gáktuj. Dát merkaj æládusán la oalle dárbbo vájkkudittjat ja oassálasstatjit sebrudagáj plánaprosejda, ja háldadibmáj arealas, urudisájs ja aj ietjá vidjurij. Boahtteájggásasj ællosujtto gájbbet tjielgga ålgoldisævtojt. Ællosujton ij la dåssju æládus, valla oasen li aj ájnegis ulmutja ja familja gænna li iesj guhtik riektá, dættot Åhrén.
Danen la sámedikkeráde bieles ájnas æládusáv gárvedit, sihke máhtudagá ja ressursa hárráj, buorebu ietjas riektát bærrájgåhtsåtjit. Åhrén vuoset maŋemus jagij ájnas nuppastuhttemijda ja hásstalusájda ma li æládusáv vájkkudam. Ålov li urudisájda massám, biednikgållo lassánam ja sisboahto binneduvvam, avtabuohta la háldadibme rievdaduvvam ja gájbbádus binnedibmáj ællolågojs la æládussaj hásstalussan. Sámedikkerádáj luluj ájnas joarkket æládusáv familjajn ja kultuvrajn vuodon. Æládus mij åvdånahttá gielav, kultuvrav ja árbbedábálasj máhtudagav.
- Sáme ællosujtto galggá nannusin liehket, valla avtabuohta viertti politihkka mij guosská ællosujtov, hiebaduvvat æládusá dárbojda. Ællosujtos ij dåssju máhte gájbbeduvvat ekologalasj guoddelisvuohta, jus ij avtabuohta bærrájgåhtse  æládusá ekonomalasj vuodo ja areala,  mij duodas le vuodo æládusá guoddelisvuohtaj, javllá Åhrén.
Sámedikkeráde ájggu nannit Sámedikke rålav poltihkkahábbmin ja háldadimes boahtteájge ællosujton, æládusá organisasjåvnåj siegen.
