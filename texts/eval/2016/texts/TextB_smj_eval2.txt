Buore åvddånahttemvejulasjvuoda sámijguovlojn

Maŋemus vidá jage le ulmusjlåhko sámijguovlojn stuovijdum. Ja vil duodden vásedi suohkana merrasámijguovlojn  ulmusjlåhko lassán.
Dav vuosedi guoradallama majt Telemarksforskning la tjadádam Sámedikke åvdås.
Sámedikkeráde Silje Karine Muotka la huj dudálasj dájna åvddånahttemijn.

- Gå divna æládusájt gæhttjap aktan, de la buorre åvddånahttem aj æládusiellemin sámijguovlojn.
2010 rájes li ienep barggosaje ásaduvvam gå mij lij vuordedahtte – nettovájkkudus le vuogas.
Rappårttå majt Telemarksforskning vuoset, le vejulasj vájkkudit æládusiellema åvddånimev sámijguovlojn.
Dat vuoset sámijguovlo li miellagiddisa  æládusåvddånibmáj, javllá Muotka.

Negatijvvalasj ájggedáhpe rijkan garrasappot vájkkut sámijgiovlojn

- Huoman måråstav gå guoradallama vuosedi vuodoæládusá, industrijja ja teknihkkalasj dievnastusá li 17 % binnum 2000 rájes, javllá Muotka.
Sierraláhkáj  måråstip gå diehtep vuodoæládusá li guovdásj ja ájnas oase sámijguovlojn.
Dát ájggedáhpe le ålles rijkan, valla gå sámijguovlojn le stuoráp oasse guollárijs, bånndurijs ja ællobarggijs de sjaddi vájkkudusá sámijguovlojn stuorábu.
Danen de Sámedigge gæhttjal báredit vuodoæládusáj rámmaævtojt, valla ij galga iehpedit jut ietjá bájkijn la stuora rahtjamus areálaj nanna, majda l darbbo vuodoæládusájn, javllá Muotka.

Vierttit rahtjat ådå, guoddelis barggosajijt

2000 rájes li priváhta æládus barggosaje sámijguovlojn binnum nielje %.
Ålles rijkan le farra lassánam 15 %.

- Danen la miján stuorra barggo åttjudit ienep barggosajijt ma li hiebadum  nuorajda gejn la oahppo, ja avtabuohta måvtåstuhttet vuododittjat ådå æládusájt ietjá  æládussuorgijn, javllá Muotka.

Sån dættot Sámedikke åvdedibme kultuvrraæládusájdi dagu mannoæládus,hábmedibme, duodje, bájkálasj biebbmo ja vijddásap gárvedibme li  ájnas suorge ådåásadimijda.