TEKST A

Sametingsrådet fremmer denne våren forslag til endringer i Sametingets reindriftspolitikk. – Det har skjedd store endringer i næringen og forvaltningen de siste årene. Det krever nye perspektiver, sier sametingsråd Thomas Åhrén.

I en redegjørelse om reindriftspolitikk til Sametingets plenum i juni i år beskriver sametingsrådet prosessen og deler av innholdet i den kommende meldingen om Sametingets nye reindriftspolitikk. Den vil ha et særskilt fokus på reindrift som en samisk næring med et helt spesielt rettsgrunnlag, forankret i norsk og internasjonal rettsforståelse.

- Å sikre næringens grunnleggende rettigheter til areal og utvikling er avgjørende for reindriftens framtid. Det innebærer at næringen har et reelt behov for å kunne påvirke og medvirke samfunnets planprosesser og forvaltning av arealer, rovdyrbestander og andre forhold. En framtidig reindrift forutsetter forutsigbare rammebetingelser. Reindriften er ikke bare en næring, men den består av enkeltutøvere og familier som også har individuelle rettigheter, understreker Åhrén.
Derfor mener sametingsrådet at det er viktig å gjøre næringen i stand, kompetansemessig og ressursmessig, til i sterkere grad å ivareta sine interesser. Åhrén viser til de viktige omstillinger og utfordringer som har preget reindriften de siste årene. Store rovdyrtap, økte kostnader og reduserte inntekter, samtidig med store endringer i forvaltning og krav om reduksjon i reintall har påført næringen stor uforutsigbarhet. For sametingsrådet vil det være viktig å videreføre næringen som en familiebasert og kulturbasert virksomhet, som i stor grad videreutvikler språk, kultur og tradisjonell kunnskap og kompetanse.

- Den samiske reindriften skal være bærekraftig, men det betyr samtidig at all politikk som utøves og berører reindriften, må balanseres i forhold til reindriftens behov. Det kan ikke lenger være slik at reindriften isolert sett avkreves økologisk bærekraft, uten samtidig å sikre dens økonomiske grunnlag og arealene som utgjør selve grunnlaget for bærekraften i næringen, fastholder Åhrén.
Sametingsrådet ønsker å styrke Sametingets rolle i politikkutforming og forvaltning av framtidens reindrift, sammen med reindriftens egne organisasjoner.
