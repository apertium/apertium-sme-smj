Buorre åvddånimvejulasjvuoda sáme guovlon

Maŋemus vihtta jage la ulmusjlåhko sáme guovlon stuovijdum, ja duodden vásedi merrasáme suohkana lassánimev.
Telemarkforskninga guoradallama baktu Sámedikke åvdås dá lågo ilmoduvvi.
Sámedikkeráde Silje Karine Muotka la huj dudálasj åvddånimijn.

- Æládusáj hárráj åbbålattjat la aj buorre åvddånibme sáme dáfojn.
Jages 2010 li ihtám ienep barggosaje majt luluj vuordijma – nettovájkkudus la buorre.
Telemarkforskninga diedádusá milta la máhttelis æládusájt vájkkudit lassánittjat sáme dáfojn.
Guoradallam vuoset sáme guovlo li hiebalgis æládusåvddånibmáj, javllá Muotka.

Negatijva ájggedáhpe rijkav miehtáj garrasappot sáme guovlojt vájkkut

- Valla huoman lav måråstam gå vuodoæládusá industrijja ja teknihkalasj dievnastusá guoradallama milta li jages 2000 binnum 17 prosenta, Muotka javllá.
Sierraláhkáj dan diehti gå vuodoæládusá duodaj la ájnas oasse æladusás sáme guovlojn.
Ájggedáhpe guosská ålles rijkav, valla gå sáme guovlojn li stuorap prosentalasj oasse guollarijs, båndurijs ja ællosujttárijs, de la vuollánimen duodalap båhtusa sáme dáfojda.
Sámedikke ájggu dan diehti nannit vuodoæládusáj ålgoldisævtojt, valla avtabuohta la stuorra dæddo ja gilppom arealaj gaktuj, mij vuodoæládusáj la dárbulattjan, javllá Muotka.

Hæhttup vuorodit ådå guoddelis barggosajijt

Sáme guovlojn la privatalasj æládusá barggosadjelåhko binnum 4 prosentaj jages 2000.
Vuonarijkan åbbålattjat la vas lassánam 15 prosentaj.

- Danen hæhttup dahkat ådå barggosajijt ma li åhpadum nuorajda hiebaduvvam, ja duooden måvtåstuhttep ådå æláudsájt ásadittjat ådå suorgijn, javllá Muotka.

Sån dættot Sámedikke vuorodibme kulturæládusájs, mannoæládusás, designas, duojes, bájkálasj biebmos, ja gárvedimes la ájnas suorge ådådahkos ja ådåásadimes.