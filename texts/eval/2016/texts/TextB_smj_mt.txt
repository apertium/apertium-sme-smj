Buore åvddånimvejulasjvuoda sáme dáfojn.

Maŋemus vidán jagen la ulmusjlåhko sáme dáfojn stuovijdum/stuovijduvvam, dasi lassen ållo merrasáme suohkana vásedi ulmusjlåhko lassán. 
Dav guoradallama vuosedi maj Telemarksforskning la tjadádam Sámedikke åvdås. 
sámedikkeráde Silje Karine Muotka la huj dudálasj dájna åvddånimijn.  

- Gå divna æládusájt gæhttjap, de la buorre åvddånibme aj sáme dáfoj æládusiellemin. 
2010 rájes li tsieggiduvvam ienep barggosaje gå dan mij lij vuordeduvvam – nettovájkkudus la positijvva. 
Telemarksforskninga rappårttå vuoset la vejulasj vájkudit æládusiellema åvddånimev sáme dáfojn. 
Dat vuoset sáme dáfo li gæssut æládusåvddånibmáj, javllá Muotka.

Negatijva rijkaoassesådjo garrasappot vájkut sáme dáfojda.

- Huoman lav måråstam gå vuodoæládusá, industrijja ja teknihkalasj dievnastusá guoradallama milta li 17 prosentajn 2000 rájes binnum, Muotka javllá. 
Mij lip ájnnasit måråstam gå diehtep vuodoæládusá li guovdásj ja ájnas oasse sáme dáfoj æládusiellemin. 
Dát la ålles rijka sådjo, valla danen gå sáme dáfojn la stuorep prosænntaoasse guollijiddje, ednamdoalle ja ælloniehke, de la binnomin stuorep båhtusa sáme dáfojda. 
Danen Sámedigge gæhttjal oadtjot vuodoæládusáj rámmaævtojt buoreduvvat, valla ij dárbaha iehpedit jut ållo bájkijn la stuora dæddo ja gilpustallam daj areálaj nanna, ma dárbahuvvi vuodoæládusájda, Muotka javllá.

Vierttit rahtjat ådå, guoddelis barggosajij.

2000 rájes la priváhta æládusiellema barggosajij låhko binnum 4 prosentajn sáme dáfojn. 
Ålles rijkan la farra læhkám ålles 15 % lassánibme.

- Danen la miján stuora barggon åttjudit ienep barggosajijt ma li nuorajda hiebaduvvam majna la oahppo, ja avtabuohta måvtåstuhttep vuododittjat ådå æládusájt ådå suorgijn, javllá Muotka.

Sån dættot Sámedikke rahtjamav kultuvrraæládusáj, mannoæládusáj designijn, duojijn, bájkálasj biebmujn ja vijddásap dahkamijn ájnas suorggen ådådahkuj ja ådåásadimijda.