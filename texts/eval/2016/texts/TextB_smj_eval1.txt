Vuogas åvddånimvejulasjvuoda sáme dáfojn.

Maŋemus vidán jagen la ulmusjlåhko sáme dáfojn stuovijduvvam, dasi lassen enap suohkana merrasámij dáfojn vásedi lassánimev ulmusjlågon.
Boados boahtá åvddån guoradallamin majt Telemarksforskning la tjadádam Sámedikke åvdås.
Sámedikkeráde Silje Karine Muotka la ihkeva dudálasj åvddånimijn.

- Gå gájkka æládusájt guoradallap, de la positijvva åvddånibme aj æládusiellemin sáme dáfojn.
Jagen 2010 rájes li tsieggiduvvam ienep barggosaje gå mij lij vuordeduvvam – nettovájkkudus la positijvalattjat åvddånam.
Telemarksforskninga rappårttå vuoset la vejulasj vájkudit æládusiellema åvddånimev sáme dáfojn.
Vuoset sáme dáfo li æládusåvddånibmáj ájnnasa, javllá Muotka.

Negatijva rijkkaájggedáhpe garrasappot sáme dáfojda vájkkut.

- Huoman lav mårålasj gå vuodoæládusá, industrijja ja teknihkalasj dievnastusá guoradallama milta li 17 prosentajn jagen 2000 rájes binnum, javllá Muotka.
Mij lip sierraláhkáj mårålattja gå diehtep vuodoæládusá li guovdásj ja ájnas oase sáme dáfoj æládusiellemin.
Dát le ájggedáhpe ålles rijkan, valla gå sáme dáfojn le alep prosænnta guollára, bånndura ja ællobargge le vuollánimen stuoráp vájkkudus sáme dáfojda.
Sámedigge dajnas barggá vuodoæládusáj rámmaævtojt báredimijn, huoman ij le guoktáladdam jut måhtijn bájkijn la stuora dæddo ja gilpustallam areálaj birra ma dárbahuvvi vuodoæládusájda, javllá Muotka.

Vuorudit ådå, guoddelis barggosajijt.

Barggosaje priváhta æládusiellemin sáme dáfojn li jagen 2000 rájes binnum 4 prosentajn.
Ålles rijkan la farra læhkám ålles 15 % lassánibme.

- Danen la miján stuora barggon åttjudit ienep barggosajijt ma li hiebaduvvam nuorajda oahpujn, ja avtabuohta måvtåstuhttet vuododittjat ådå æládusájt ådå suorgijn, javllá Muotka.

Sån dættot Sámedikke vuorodibmáj kultuvrraæládusáj, mannoæládusáj designijn, duojijn, bájkálasj biebmujn ja vijddásapgárvedibme ájnas suorggen ådådahkuj ja ådåásadimijda.