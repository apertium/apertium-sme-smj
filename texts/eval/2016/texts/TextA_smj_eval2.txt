Dán gidá åvdet Sámedikkeráde oajvvadusáv rievddamij Sámedikke boatsojæláduspolitihka hárráj.
- Stuorra rievddamusá li læhkám æládusán ja háldadusán maŋemus jagijt. Dát rávkká ådå perspektijvajt, javllá sámedikkeráde Thomas Åhrén.
Tjielggidusán boatsojæláduspolitihka birra Sámedikke ållestjåhkanimen  biehtsemánon dán jage, gåvvi sámedikkeráde prosessav ja åsijt sisanos boahtte diededusás Sámedikke ådå boatsojæláduspolitihkas.Dat sihtá sierraláhkáj tjalmostit boatsojæládusáv sierralágásj riektávuodujn, tjanádum vuona ja internasjonála riektadádjadussaj.
-Sihkarasstet æládusá vuodulasj rievtesvuodajt areálajdi ja åvddånahttemij, le låhpalasj boatsojæládusá boahtteájgjáj. Dat sihtá javllat æládusán le almma dárbbo máhttet vájkkudit ja oassálasstet sebrudagá pládnaprosessajdi ma guosski areálla,urudis ja ietjá vidjurij háldadibmáj .Boahtteájggásasj boatsojæládus gájbbet nanos ålgoldisævtojt . Boatsojæládus  ij la dåssju æládus, valla aj ájnegis ulmutjij ja familjaj gejn li  ietjajnisá rievtesvuoda, dættot Åhrén.     Danen sámedikkeráde miejnni ájnas la æládusáv gárvedit máhtudagá ja ressursaj hárráj, ja gievrrodit ietjasa  bærrájgåhtsemav. Åhrén vuoset dajda ájnas rievddamusájdi ja hásstalusájdi ma li bájnnim boatsojæládusáv dájt maŋemus jagijt. Stuorra massem urudisájdi, gållolassánibme  ja binnep sisboahto, sæmmibåhttå gå  stuor rievddamusá háldadimen ja gájbbádusá  boatsojlågov binnedit, le vaddám æládussaj stuor juorrulimev. Sámedikkerádáj le ájnas æládusájn joarkket dagu fámillja ja kultuvrra doajmman, mij sierraláhkáj åvdet gielav, kultuvrav ja árbbedábálasj máhtudagáv.
- Sáme boahttsuæládus galggá guoddelis liehket, valla dat merkaj politihkka mij dåjmaduvvá ja duohttá boatsojæládusáv, viertti hiehpat æládusá dárbojdi.  I das máhte liehket nav jut boahttsuæládus galggá aktu  ekologalattjat guoddelis liehket, vani avtabuohta sihkardit ekonomalasj vuodov ja areálajt, mij la guoddelis oajvve vuodo æládusán, javlla Åhrén.  Sámedikkeráde sihtá nannit Sámedikke roallav gå politihkka hábmiduvvá ja háldadit boahtteájge boatsojæládusáv aktan æládusá ietjas organisásjåvnåj.

