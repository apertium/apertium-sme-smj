Gode utviklingsmuligheter for samiske områder.

De siste fem årene har folketallet stabilisert seg i samiske områdene, i tillegg opplever flere kommuner i sjøsamiske området en økning i folketallet.
Det viser en analyse som Telemarksforskning har gjennomført for Sametinget.
Sametingsråd Silje Karine Muotka er svært fornøyd med utviklingen.

- Ser vi på alle næringene under ett skjer det også positive ting i næringslivet i samiske områder.
Siden 2010 er det skapt flere arbeidsplasser enn det en skulle forvente - nettoeffekten er positiv.
Rapporten fra Telemarksforskningen viser at det er mulig å påvirke veksten i næringslivet i samiske områder.
Det viser at samiske områder er attraktiv for næringsutvikling, sier Muotka.

Negativ landstrend slår sterkere ut for samiske områder.

- Jeg er imidlertid bekymret for at primærnæringene, industrien og tekniske tjenester i følge undersøkelsen har gått tilbake med 17 % siden 2000, sier Muotka.
Det bekymrer oss spesielt når vi vet at primærnæringene utgjør en sentral og viktig del av næringslivet i samiske områder.
Dette er en trend i hele landet, men siden samiske områder har høyere prosentvis andel fiskere, gårdbrukere og reindriftsutøvere så har nedgangen større konsekvenser for de samiske områdene.
Sametinget jobber derfor for å forbedre rammebetingelsene for primærnæringene, men det er ikke tvil om at det flere steder er et veldig press og konkurranse om arealer som er nødvendige for primærnæringene, sier Muotka.

Må satse på nye, bærekraftige arbeidsplasser.

Siden 2000 har antall arbeidsplasser i det private næringsliv gått ned med 4 prosent i samiske områder.
I hele landet har det derimot skjedd en økning på hele 15 %.

- Vi har derfor en stor oppgave i å skape flere arbeidsplasser som er tilpasset unge som har utdannelse, og samtidig stimulere til etablering av nye næringer innenfor nye bransjer sier Muotka.

Hun fremhever Sametingets satsning på kulturnæringer, reiseliv, design, duodji, lokalmat og videreforedling som viktige områder for nyskapning og nyetablering. 