Reive maid sáddiimet jorgaleddjiide jagi 2016 ovdalgo mii sáddiimet teavsttaid (mii hálešteimmet olbmuiguin, ja sáddiimet maiddái epoastan):

Buore beaivvi!
 
Romssa universitehta Giellatekno-joavku ja .... leaba ovttas ráhkadeamen dihtorjorgalanprográmma davvisámegielas anárašgillii (ja eará sámegielaide). Dakkár prográmma sáhttá geavahit veahkkin dalle go jorgala teavsttaid anárašgillii, maiddái teavsttaid mat leat juo jorgaluvvon suomagielas davvisámegillii dábálaš vuogi mielde. Boađus ii šatta goassege nu buorre ahte ii dárbbaš divvut ja buoridit jorgalusa, muhto jurdda lea ahte jorgaleaddji seasttášii áiggi.
 
Min bargu lea álgomuttus, muhto mii háliidit dahkat smávva árvvoštallama dál juo, ja dasa mii dárbbašit jorgaleddjiid veahkkin dáinna lágiin:
 
Mii sáddet dutnje guokte unna davvisámegiela teavstta, goappašagain leat su. 300 sáni, ja don oaččut maiddái jorgalusaid maid min dihtorprográmma lea ráhkadan. Mielddusin lea jearranskovvi. Vuosttažettiin háliidit diehtit leago du mielas ávkkálaš geavahit dihtorjorgalusa veahkkin, ja mo don geavahit teavstta, omd. leigo dan mađe buorre ahte don sáhttet dušše divvut teavstta, vai čálletgo áibbas ođđa teavstta. Ja de mii jearrat maiddái dihtorjorgalusa kvaliteahta birra.
 
Mii sáddet teavsttaid 3-4 jorgaleaddjái, ja áigut maŋŋel muitalit maid jorgaleaddjit oaivvildit ja mo sii jorgalit eará ládje go mo dihtorprográmma jorgala, muhto eat áiggo makkárge oktavuođas muitalit geat min árvvoštallit leat. Ieš jorgalusat leat maiddái midjiide ávkin go bargat viidáseappot prográmmain.
 
Jus don leat mielde dán barggus, de oaččut teavsttaid e-boastta bokte ođđajagemánu 20. b. ja áigemearri sáddet jorgalusa, ja vástidit jearaldagaide lea ođđajagemánu 27. b. Barggu ovddas oaččut xx euro.
 

Reive maid sáddiimet jorgaleddjiide jagi 2016, oktan teavsttain: 

Mielddusin lea davvisámegiel teaksta, mas leat su. 600 sáni. Mielddusin lea maiddái teaksta man min dihtorjorgalanprográmma lea jorgalan anárašgillii (dás gohčoduvvon MT-teaksta). Min dihtorprográmma lea álgomuttus, muhto mii háliidit dahkat smávva árvvoštallama dál juo.
 
Mii háliidit du divvut MT-teavstta nu ahte šaddá dohkálaš anárašgiel jorgalus. Divvojuvvon teaksta lea midjiide veahkkin buoridit dihtorprográmma, ja mii oaidnit maiddái man ollu don dárbbašit divvut. Mii dáhttut du maiddái vástidit njealji jearaldahkii ja sáddet sihke jorgalusa ja devdojuvvon jearranskoviid midjiide. Mii geavahit du ja eará jorgaleddjiid vástádusaid go mii árvvoštallat man muttus dihtorprográmma lea dál, muhto don leat anonyma. Mii beare čujuhit dutnje dego "árvvoštalli".
 