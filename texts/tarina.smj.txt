GÅNNÅ DUOMMÁ LA?
Duommá ja Marit libá gárden. Le buorre dálkke uddni, la huj liekkas. Valla iektu lij huj galmas! Ejga máhte ståhkat dalloj ålggon. Duommá ja Marit lijkkuba ståhkat, såj agev ståhkaba aktan gárden stuora ståbe ålggolin.
Duommá l unna báhtjasj ja sån la guhtta jage vuoras. Unna niejdasj la suv oappásj, sån la vihtta jage vuoras. Duomisin la unna bednagasj, dat aj la dálla gárden. Bena lijkku ståhkat dajna guovtijn mánájn. Bena l huj illulasj dálla.
La gus Maritin aj bena? Ij, Maritin ij la bena, sujna l gáhtto. Valla gáhtto l ståben, gáhtto oadá.
Sunnu ieddne l ståbe sinna gáhttujn aktan, sån gæhttjá glássarájgev ålgus ja vuojnná Duommá ja Marit la ståhkamin. Duommá jåhtelit viehká stuora boares muora lusi, sån tjiehkát Maritin. Diedá gus manen? Marit tjåhkkåj ja sujna li gieda tjalmij åvdås. Ij majdik vuojne ja sån javllá. Manen dahká nav? Ja majt Duommá dahká muora lunna?
Dat la stoagos. Gå Marit gærggá javllamis, sån gæhttjá birra. Sån åhtså Duommá: gåsi dat manáj? Vuojnni gus suv?
Marit ij diede gånnå Duommá la. Sån gatját bednagis: "Vuojnni gus Duomisav?". Valla bena diedon ij máhte hållat! Marit ij oattjo vásstádusáv gatjálvissasis. Ij guhtik oattjo vásstádusáv, gå bednagij hålli!
Marit gæhttjá iednes glása duogen, suv ieddne tjajmmá. Marit ájádallá, jut dat la vuojnnám gåsi Duommá l mannam: "Subtsasta munji gånnå sån la!", sån javllá æddnásis. "Ij Marit, iv máhte subtsastit dunji!", sån vásstet. Vájku sån ihkap diehtá gånnå báhttja la, ij sidá subtsastit.
Marit vádtsá hihtásit gárde tjadá. Sån ájn gæhttjal Duomisav åhtsåt. Sån gæhttjá bievde vuolen ja ståvlåj vuolen, valla Duommá ij la dieppe. Sån gæhttjá juohkka sajen, valla ij máhte Duomisav gávnnat.
De sån gullá jienav, dat boahtá stuora boares muora duogen. Máhtáluluj gus liehket Duommá? Dannák dat jiedna l vas! Sån dárkkelit gulldal. Ij la lådde ij makkirak ietjá judos. Dálla sån gullá dav buoragit. Hæhttu liehket Duommá!
De sån vuojnná unna giedatjav aj ja gå sån lagábuj boahtá, de sån vuojnná suv oajvev aj! Marit tjajmmá ja javllá: "Gávnniv duv!". Såj goappátjagá libá ávon ja mannaba ståhpåj, la muddo juojddá bårråt ja vehi tjátjev juhkat!
