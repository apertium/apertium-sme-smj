
Ášši/Sak  PFL  003/12 Ášši/Sak  DC 009/12 ¶
Sámedikki lávdegodde- ja dievasčoahkkimat 2012 - čoahkkinplána ¶
Arkiivaáššenr.. 12/27906 / 25 - 58 ¶
Meannudeamit ¶
Politihkalaš dássi Beaivi Áššenr. Dievasčoahkkinjođihangoddi 01.02.12 DCJ 001/12 Plána- ja finánsalávdegoddi 20.–21.02.12 PFL 003/12 Sámedikki dievasčoahkkin 22.–24.02.12 DC 009/12 ¶
Ášši meannudeapmi álggahuvvui 23.02.12 dii. 19.50 ¶
I  Mildosat ¶
Nr.  Beaivi Geas/Geasa Namahus ¶
01.02.12 Plenumsledelsen Ášši/Sak DCJ 001/12 Sámedikki lávdegodde- ja dievasčoahkkimat 2012 – čoahkkinplána/Møteplan for Sametingets komité- og plenumsmøter 2012 ¶
II  Evttohusat ja mearkkašumit ¶
Dievasčoahkkinjođihangotti mearrádusárvalus ¶
Sámediggi mearrida čuovvovaš čoahkkinplána jahkái 2012: ¶
Sámedikki lávdegodde- ja dievasčoahkkimat vuosttas jahkebeali 2012: ¶
vahkku 8:  guovvamánu 20.–24. b.  vahkku 23:  geassemánu 4.–8. b. ¶
Sámedikki lávdegodde- ja dievasčoahkkimat nuppi jahkebeali 2012: ¶
vahku 39:  čakčamánu 24.–28. b.  vahku 48:  skábmamánu 26. b. – 30. b. ¶
Plána- ja finánsalávdegotti árvalus ¶
Álgu ¶
Dán ášši duogáš lea ahte Sámediggi meannudettiin 2012 bušeahta lea mearridan ahte galget leat 4 dievasčoahkkima 2012:s, seammás go ovddežis mearriduvvon čoahkkinplánii leat biddjojuvvon 5 čoahkkima 2012:s. ¶
Evttohusat ¶
Evttohus 1 ¶
Bargiidbellodaga sámediggejoavkku (Bb), Norgga sámiid riikasearvvi (NSR), Árja ja Sámit Mátta-Norggas: ¶
Boahtá dievasčoahkkinjođihangotti evttohusa sadjái: ¶
Sámediggi doalaha dan čoahkkinplána mii lea juo mearriduvvon 2012 várás. ¶
III  Jienasteapmi ¶
39 áirasis ledje 35 čoahkis. Jienasteapmi dahkkojuvvui čuovvovaš vuogi mielde: ¶
Evttohus 1 mearriduvvui 33 jienain 2 jiena vuostá. ¶
IV  Beavdegirjelasáhusat ¶
Dán áššis ii ovddiduvvon beavdegirjelasáhus. ¶
V  Sáhkavuorrolistu ja replihkat ¶
Sáhkavuorru Replihkka   1  Ronny Wilhelmsen, áššejođiheaddji   2  Aili Keskitalo Willy Ørnebakk   3  Anders Somby jr.    4  Rolf Johansen Willy Ørnebakk  Ronny Wilhelmsen, áššejođiheaddji  Rolf Johansen, čoahkkinortnegii ¶
VI  Sámedikki mearrádus ¶
Sámediggi doalaha dan čoahkkinplána mii lea juo mearriduvvon 2012 várás. ¶
Sámedikki lávdegodde- ja dievasčoahkkimat vuosttas jahkebeali 2012: ¶
Sámedikki lávdegodde- ja dievasčoahkkimat nuppi jahkebeali 2012: ¶
Ášši meannudeapmi loahpahuvvui 23.02.12 dii. 20.05. ¶
Čoahkkingirjji čállit: Ellen Aina Eira/Ellen Mienna  349 siidu 379 siiddus ¶
Vuođđogiella: Dárogiella ¶
Ášši/Sak  PFL  004/12 Ášši/Sak  DC 010/12 ¶
Sámedikki lávdegodde- ja dievasčoahkkimat 2013 - čoahkkinplána ¶
Arkiivaáššenr.. 12/27906 / 25 - 58 ¶
Meannudeamit ¶
Politihkalaš dássi Beaivi Áššenr. Dievasčoahkkinjođihangoddi 01.02.12 DCJ 002/12 Plána- ja finánsalávdegoddi 20.–21.02.12 PFL 004/12 Sámedikki dievasčoahkkin 22.–24.02.12 DC 010/12 ¶
Ášši meannudeapmi álggahuvvui 23.02.12 dii. 20.05 ¶
I  Mildosat ¶
Nr.  Beaivi Geas/Geasa Namahus ¶
Kaleandar 2013 ¶
II  Evttohusat ja mearkkašumit ¶
Dievasčoahkkinjođihangotti mearrádusárvalus ¶
Sámedikki lávdegodde- ja dievasčoahkkimat vuosttas jahkebeali 2013: ¶
Vahkku 9: guovvamánu 25. b. – njukčamánu 01. b. Vahkku 17: cuoŋománu 22. b.–26. b. Vahkku 23: geassemánu 3. b. – 7. b. ¶
Sámedikki lávdegodde- ja dievasčoahkkimat nuppi jahkebeali 2013: ¶
Ođđa Sámedikki rahpan. Dáhton golggotmánus ii leat vuos mearriduvvon. Vahkku 49: juovlamánu 02. b. – 06. b. ¶
Plána- ja finánsalávdegotti árvalus ¶
Álgu ¶
Čoahkkinplána lea dat dokumeanta mii stivre goas Sámediggi galgá čađahit iežas čoahkkimii 2013:s. ¶
Čoahkkingirjji čállit: Ellen Aina Eira/Ellen Mienna  350 siidu 379 siiddus ¶
Evttohusat ¶
Evttohus 1 ¶
Bargiidbellodaga sámediggejoavkku (Bb), Norgga sámiid riikasearvvi (NSR), Ovddádusbellodaga Sámit Mátta-Norggas evttohus: ¶
Čoahkkinplána dárogielveršuvnnas čuožžu: vahku 17:  geassemánu 3.-7. b., mii lea boastut ja rievdaduvvo ná: vahku 23: geassemánu 3.-7. b.. ¶
Lávdegotti ráva ¶
Lávdegottis eai leat eanet mearkkašumit dahje evttohusat ja rávve Sámedikki mearridit čuovvovačča: ¶
Sámediggi doarju muđui dievasčoahkkinjođihangotti árvalusevttohusa. ¶
III  Jienasteapmi ¶
39 áirasis ledje 34 čoahkis. Jienasteapmi dahkkojuvvui čuovvovaš vuogi mielde: ¶
Evttohus 1 mearriduvvui 32 jienain 2 jiena vuostá.   Lávdegotti ráva mearriduvvui ovttajienalaččat. ¶
IV  Beavdegirjelasáhusat ¶
Dán áššis ii ovddiduvvon beavdegirjelasáhus. ¶
V  Sáhkavuorrolistu ja replihkat ¶
Sáhkavuorru Replihkka   1  Ronny Wilhelmsen, áššejođiheaddji   2  Geir Tommy Pedersen Willy Ørnebakk   3  Anders Somby jr. ¶
VI  Sámedikki mearrádus ¶
Sámedikki lávdegodde- ja dievasčoahkkimat vuosttas jahkebeali 2013: ¶
Vahkku 9: guovvamánu 25. b. – njukčamánu 01. b. Vahkku 17: cuoŋománu 22. b.–26. b. Vahkku 23: geassemánu 3. b. – 7. b. ¶
Sámedikki lávdegodde- ja dievasčoahkkimat nuppi jahkebeali 2013: ¶
Ođđa Sámedikki rahpan. Dáhton golggotmánus ii leat vuos mearriduvvon. Vahkku 49: juovlamánu 02. b. – 06. b. ¶
Ášši meannudeapmi loahpahuvvui 23.02.12 dii. 20.10. ¶
Čoahkkingirjji čállit: Ellen Aina Eira/Ellen Mienna  351 siidu 379 siiddus ¶
Vuođđogiella: Dárogiella ¶
Ášši/Sak  EKL  002/12 Ášši/Sak  DC 011/12 ¶
Cealkámuš 2012 eanadoallošiehtadallamiidda ¶
Arkiivaáššenr.. 11/542306 / 25 - 58 ¶
Meannudeamit ¶
Politihkalaš dássi Beaivi Áššenr. Sámediggeráđđi 17.01.12 SR 007/12 Ealáhus- ja kulturlávdegoddi 20.–21.02.12 EKL 002/12 Sámedikki dievasčoahkkin 22.–24.02.12 DC 011/12 ¶
Ášši meannudeapmi álggahuvvui 24.02.12 dii. 08.55 ¶
I  Mildosat ¶
Nr.  Beaivi Geas/Geasa Namahus ¶
17.01.12 Sámediggeráđi/Sametingsrådet Ášši/Sak 007/12 - Cealkámuš 2012 eanadoallošiehtadallamiidda/Innspill til jordbruksforhandlingene 2012   16.12.11 Troms bondelag Innspill til jordbruksforhandlingene 2012   09.01.12 Sametinget Rapportering om Sametingets tilskudd til jordbruk i ¶
10.11.12 Deanu gielda Landbrukspolitisk uttalelse fra Tana kommunestyre   06.12.11 Jon-Harald Nedrum Landbruk   24.11.11 Lyngen bondelag Lyngen bondelag ber om at Sametinget støtter denne uttalelsen ¶
II  Evttohusat ja mearkkašumit ¶
Sámediggeráđi mearrádusárvalus: ¶
Eanadoallu sámi guovlluin lea leamaš deaŧalaš  vuođđoávdnasiidbuvttadeaddjin, barggolašvuhtii ja vuođđun ássamii sámi guovlluin. Eanadoalus lea ain dát rolla, muhto dat rolla lea geahnohuvvamin. Eanadoallu lea deaŧalaš maiddái sámi giela ja kulturárbevieruid gaskkusteapmái. Sámedikki mielas lea mávssolaš ahte eanadoalus leat buorit rámmaeavttut doibmii ja ovddideapmái. ¶
Eanadoallo- ja biebmodepartemeanta ovddidii stuorradiggedieđáhusa ođđa eanadoallo- ja biebmopolitihka birra 2011:s. Dieđáhusa bajimuš ulbmilin lea borramušgálvosihkarvuohta, eanadoallu galgá leat miehtá riikka, eanet árvoháhkan ja ceavzilis eanadoallu. ¶
Eanadoalus lea maŋimuš jagiin leamaš hárehis ovdáneapmi sámi guovlluin. Finnmárkku fylkkas lea doaluid lohku njiedjan čielgasit jagi 2004 rájes 2011 rádjai, 438 eanadoallofitnodagas leat báhcán 352. Njiedjan lea badjel 20 %. Romssas leat vel eanet geahppánan doalut 2004:s ledje 1462 doalu ja 2010:s vel 1083 doalu, njiedjan 26 %. Máŋgga gielddas lea eanadoallu nu vátnon ahte áibbas moadde doalu leat vel báhcán. Nubbi eará bealli lea dat go persovnnalaš doallit leat boarásmuvvan. Finnmárkkus ledje 18 % dolliin badjel 60 jagi 2004:s ja juo 25 % 2011:s. Romssas lea ovdáneapmi seammalágan – gos seamma logut leat 18 % 2004:s ja 26 % 2011:s. ¶
Barggolašvuođa doalaheapmi lea okta daid stuorámus hástalusain sámi guovlluin. Sámediggi lea iskan ealáhusovdáneami 22 dihto sámi gielddain. Dát čájeha ahte barggolašvuohta guolásteamis ja eanadoalus lea njiedjan 200:n jagiin 2009 ja 2010. Dát njiedjan lea 8,6 %. Ássanrievdan čájeha negatiiva tendeanssa sámi guovlluin. ¶
Doallologu njiedjan lea liigeeanet balddihahtti dan sivas go eanadoallobirrasat sámi guovlluin leat juo unnit go buohtastahttá eanadoaluin riikadásis. Eanadoalu vel eanet goarráneapmi hástala danne sámi ealáhuseallima ja áitá ealáhusa mávssolaš kultur- ja giellaarenan. Geahppáneapmi čuohcá negatiivvalaččat maiddái borramušbuvttadeapmái, meieriijaide, njuovahagaide, nállašuhttin rusttegiidda ja gávpeealáhussii sámi ássanguovlluin. ¶
Ealli gilit dáhkidit buoremusat sámi kultuvrii ja gillii sihkkaris boahtteáiggi. Dáláš doallostruktuvrra sihkkarastin ja barggolašvuođa bisuheapmi ealáhusas ja gánnáhahttivuođa buorideapmi leat vealtameahttun deaŧalaččat ealli giliid bisuheapmái. Danne lea Sámediggái deaŧalaš gievrudahttit sámi eanadoalu doaibmavuođu. Sámedikki guhkes áiggi mihttomearrin lea nannet barggolašvuođa ja buvttadeami ealáhusas. Okta váikkuhangaskaoapmi mii Sámedikkis lea, lea doarjja investeremiidda ja sierra doaibmabijuide – golahus maŋimuš jagiin lea rievddadan 4 ja 5 miljon ruvnnu gaskka eanadoalu ulbmiliidda. Doarjagat leat eanaš juolluduvvon investeren-, ovddidan- ja ovttasbargodoaibmabijuide eanadoalus. ¶
Eanadoallodieđáhusas lea erenoamáš áŋgiruššansuorgin árktalaš eanadoallu. Árktalaš eanadoalu buktagiin lea stuorra potensiála sihke dasa mii guoská kvalitehtii ja árktalašguovlluid mearkagálvun. Dáid doahpagiid ferte heivehit boahttevaš eanadoallošiehtadusaide – ferte láhččit diliid nu ahte sáhttá čalmmustahttit ja vuovdalit árktalaš eanadoalu. Dálkkádat dagaha ahte mis lea oaneheabbo šaddoáigodat, ja dasto eana mii ii šaddat johtilit, dagaha ahte mii dárbbašit stuorra areálaid ja leat alla doaibmagolut. ¶
Gaskamearálaš doallosturrodat lea 270 mihtu Finnmárkkus, 227 mihtu Romssas ja 219 mihtu muđui riikkas. Areála sturrodat addá boasttu gova go galgá čájehit eanadoallobuvttadeami viidodaga. Areáladárbu juohke ealli nammii lea eambbo go duppal geardde stuorát davvin go daid buoremus eanadoalloguovlluin riikkas. Dat go lea okta láddjen geasis davvi guovlluin mielddisbuktá ahte areáladárbu gártá leat duppal geardde stuorát dáin guovlluin.  Dát maiddái dagaha stuorát investeremiid juohke ealli nammii go buohtastahttá máttit guovlluin riikkas. Dasto lea árktalaš dálkkádat givrodahkan danne go dakkár oktavuođas ii dárbbaš geavahit cirgguhanávdnasiid šattuide, ja dan geažil oažžut kvalitehta, buhtis ja sihkkaris biebmu.  Nubbi positiivalaš bealli lea ahte hárve lea váttisvuohta gávnnat areálaid muhkkiide  davvin dan sivas go davvin lea stuorát areálat juohke ealli nammii go máddelis. ¶
Dálkkádatrievdamat buktet stuorámus váikkuhusaid árktalaš ja vuolleárktalaš guovlluin. Mii leat juo vásihan guhkkit šaddosesoŋŋa.  Váikkuhusaid lea váttis einnostit, muhto guhkit sesoŋŋa buktá vejolašvuođaid gilvit ođđa šattuid. Dasto sáhttet dálkkádatrievdamat buktit hástalusaid ođđa dávddaid, vahátboatkadivrriid ja amas šattuid ihtimii ektui. ¶
Eanadoalu mearkkašupmi sámi kultuvrra bisuheapmái ja ovddideapmái ollu sámi guovlluin, ja go ealáhusas lea fuones ovdáneapmi, mearkkaša ahte ferte álggahit máŋga doaibmabiju maiguin erenoamážit nannet eanadoalu vejolašvuođaid ja vuođu sámi guovlluin. Danne árvvoštallat ahte dát cealkámuš doaibmabijuid ektui eanadoallošiehtadallamiin lea hui deaŧalaš sámi servodahkii, sihke servodat- ja ealáhuspolitihkalaččat. ¶
Sámediggi háliida oažžut vejolašvuođa váikkuhit eanadoalu rámmaeavttuid sihkkarastima, ja dieinna lágiin váikkuhit ealli sámi birrasiid ja giliid bisuheami. ¶
Sámediggi čujuha Soria Moria julggaštussii gos earret eará čuožžu ahte: ¶
”Regjeringen ønsker å bidra til gode rammevilkår både for tradisjonelle næringer og moderne arbeidsplasser knyttet til kultur og teknologi i samiske bosettingsområder.” (Ráđđehus háliida addit buriid rámmaeavttuid sihke árbevirolaš ealáhusaide ja ođđaáigásaš bargosajiide kultuvrra ja teknologiija oktavuođas sámi ássánguovlluin.) ¶
Dasto čuožžu ahte: ¶
”Regjeringen vil sikre et landbruk med en variert bruksstruktur over hele landet gjennom en klar distriktsprofil, og videreføre styrking av det grasbaserte husdyrholdet” (Ráđđehus áigu sihkkarastit dakkár eanadoalu mas lea máŋggalágan doallostruktuvra miehtá riikka čielga distriktaprofiila bokte, ja viidáseappot nannet suoidnevuđot oapmedoalu.) ¶
Sámediggi ovddida čuovvovaš cealkámuša eanadoallošiehtadallamiidda 2012: ¶
1. Gánnáhahttivuohta ¶
Eanadoalu leahkimii ja ovddideapmái lea áibbas deaŧalaš eaktu ahte eanadoalus lea buorre gánnáhahttivuohta ja ahte dat nagoda gilvalit eará ámmáhiid ektui. Nu ii leat dál ja dat vuhtto ealáhusas go ohpihii heaittihuvvojit doalut ja rekrutteren ealáhussii váilu. Jos ovttasge galggaš leat beroštupmi bargat boandan eará ámmáhiid sajis, de ferte dat leat ekonomalaččat miellagiddevaš. Šállošahtti lea go dienaserohusat eanadoalu ja eará joavkkuid gaskka servodagas leat menddo stuorrát. ¶
2012 eanadoallošiehtadusas ferte hui sakka loktet dietnasa dan dássái ahte boanddas lea dakkár dienasvuođđu mii dávista bargohivvodahkii. Ferte unnidit dan stuorra dienaserohusa mii lea eanadoalu ja eará joavkkuid gaskka. Dienasvuođu ferte nannet nu ahte lea vejolaš bissut dušše boandaámmáhis ja oažžut das dohkálaš dietnasa. Dát geasuhivččii nuorra olbmuid ealáhussii ja livčče mearkkašahtti deaŧalaš nuoraid rekrutteremii boandan. ¶
Eanadoallodieđáhusas lea jurdda vuoruhit roavvafuođarvuđot buvttadusa. Dákkár politihkka dávistivčče dan ovdáneapmái maid Sámediggi sávvá. Mielkebuvttadus ja sávzadoallu dat guddet sámi guovlluid eanadoalu. Sávzadoallu geavaha meahci divdna ja dasa ferte sihkkarastojuvvot positiivvalaš ekonomalaš ovdáneapmi 2012:s. Buvttadandoarjagis lea mearrideaddji váikkuhus gánnáhahttivuhtii. Vaikko vel Romssas ja Finnmárkkus leat stuorát máksomearit go muđui riikkas, de heaittihuvvojit eanet ja eanet doalut. Buorre gánnáhahttivuohta dagašii eanadoalus eanet geasuheaddji ealáhusa. Juo dán eanadoallošiehtadusas ferte doarjjamáksomeriid areálaide, mielkái ja birgui bajidit Romssas ja Finnmárkkus. Buvttadanlasáhusaid fertešii ain juo muddet haddegoarkŋuma ektui eanadoalus. ¶
Eanadoallodieđáhusas oidno ahte departemeanta áigu geahčadit buvttadandoarjagiid distriktaprofiila. Sámediggi rehkenastá beassat leat mielde dán barggus. ¶
Spiinnebiergobuvttadusa geahppáneapmi Romssas lea suorggahahtti. Jagi 2000 rájes jahkái 2010 njidje ealihanspiinnit 870 rájes 578 rádjai fylkkas – njiedjan lei 33 %. Doaluid lohku unnui beliin 25 dollui jagis 2010. Buvttadanbiras lea unnon dan geažil go eai leat šat nu ollu buvttadeaddjit. Spiinnebierggu buvttadeami geahppáneapmi sáhttá maiddái buktit váttisvuođaid njuovahagaide ja viidáset nállašuhttimii Málatvuomi njuovahagas. Spiinnebierggu buvttadeami sáhtášii nannet jos lasihivččii distriktadoarjaga spiinnebirgui. Buoret ekonomiija sihkkarastášii dasto buvttadusa boahtteáiggis Málatvuomi njuovahagas. ¶
2. Investeremat ¶
Investerengoluid lassáneapmi eanadoalus ja stuorát doaluid huksen mearkkaša ahte investerendoarjja ortnegiid ferte rievdadit. Dát guoská dávjá erenoamážit nuorra álggaheddjiide geat eai nagot čohkket iežas kapitála. Doarjjameari nuoraide ferte loktet nu ahte dat lea 10 % eanet sámi guovlluin otnáža ektui. ¶
Eanadoalus lea ovdalis áiggiid leamaš vejolašvuohta eanadoalu foandasajušteapmái mii galggai geavahuvvot boahtteáiggi hukseninvesteremiidda. Dát ferte fas ođđasis váldojuvvot atnui. Foandasajušteapmi attášii vejolašvuođa plánet boahtteáiggi investeremiid buoret vuogi mielde. Dasto attašii dat einnostanvejolašvuođa vearroplánemis. ¶
Muđuid ferte eanadoalu investerenortnegiid bisuhit vai boanddaide sihkkarastojuvvo einnostanvejolašvuohta. Huksendoaimmat rievddadit jagis jahkái. Jos sámi guovlluin galggašedje leat áiggi mielde huksejuvvon visttit, de ferte addojuvvo vejolašvuohta oažžut investerendoarjaga maiddái doaibmavistti bajásdoallamii. Dát geasuhivččii nuoraid eanet váldit badjelasaset doalu. Dilli lea odne nu ahte ollu doalut heaittihuvvojit danne go daid fertešii divodit ja go doalut leat boaresáigásaččat. ¶
3. Álggahanbáhkat nuoraide ¶
Njealjádasoassi Romssa ja Finnmárkku boanddain leat badjel 60 jagi. Danne lea stuorra dárbu ođđa rekrutteremii eanadollui, jos doaluid lohku ii galggaš ollu geahppánit. Mihttomearrin ferte leat oažžut gaskamearálaš agi bodnelii, muhto eaktun dasa lea ahte gánnáhahttivuohta eanadoalus loktejuvvo. Ealáhussii rekrutteren gáibida dasto buriid gelbbolašvuođa- ja oahppofálaldagaid. ¶
Movttiidahttin dihte nuoraid álgit eanadoaluin ferte álggahit ekonomalaš doaibmabijuid, sihkkarastin dihte rekrutterema. ¶
Ferte ásahuvvot mielkeearreortnet nuorra álggaheddjiide geat áigot álgit bargat doaluin. Sii fertejit dávjá oastit buvttadanareálaid, šibihiid, reaidduid ja visttiid. Muhtumat válljejit oastit eanadoalloopmodagaid. Go sii dasa lassin fertejit oastit mielkeeari stáhta haddái (3,50 ru lihttera nammii) dahje priváhta márkanis, de lea váttis nuoraide birget ekonomalaččat. Rekrutterema sihkkarastima dihte ferte ásahit oiddoleappo ortnegiid nuoraide geat háliidit álgit eanadoaluin bargat – nuvttá mielkeeriid daidda nuoraide sámi guovlluin, geat leat vuollel 35 jagi ja háliidit álgit bargat doaluin dahje viiddidit dan. ¶
4. Mielkeearit ¶
Sihkkarastin dihte máŋggalágan doallostruktuvrra, de ferte daid unnimus dolliid vuoruhit mielkeeriid lasiheami oktavuođas. Mielkeeari lasiheapmi buoridivččii dáid doaluid ekonomalaš vuođu. Dat lea mielde sihkkarastimin eanadoalu sámi guovlluin. ¶
5. Geasehandoarjja ¶
Mielkebuvttadandoaluid logu unnun lea buktán digaštallama ekonomalaš vuođu birra njuovahagaid ja meieriijaid bisuheami oktavuođas. Unnit hivvodat ovttaskas eanadoallobuvttadeaddjis buvttiha stuorát geasehan- ja buvttadangoluid ovttadaga nammii. Viidáset nállašuhttinfitnodagat, mat dávjá leat ovttasdoaibmafitnodagat, leat maiddái sorjavaččat gánnáhahttivuođain doaibmamis. Dáid goarideapmi leat dán rádjai dagahan doallái stuorát geasehangoluid. ¶
Njuovahagaid heaittiheapmi buvttiha guhkit geasehangaskkaid ja nie divrudahttá geasehangoluid. Doallologu njiedjan dagaha maiddái ahte šaddá guhkit gaska doaluid gaskka ja dan geažil lassánit maiddái geasehangolut. Dán ferte máksit movt nu. Dienasovdáneapmi biergovuovdimis ii leat čuvvon geasehangoluid ovdáneami njuovahahkii. Dan geažil lea dárbu oažžut stuorát doarjaga geaseheami ovddas. ¶
Seamma guoská maiddái dahkkofuođđariid ja fápmofuođđariid geasehangoluide, go fápmofuođar dárbu lea lassánan mealgat dađi mielde go gusat leat eanet bahčigoahtán mielkki. ¶
Geasehandoarjaga rievdadeapmi galggašii dássidahttit buvttadeaddji hatti sorjjakeahttá geasehangaskkain. ¶
6. Boraspiriid geahpedeapmi buoridan dihte sávzadoalu ekonomiija ¶
Sávzadoallu ealáhussan gáibida ollu areálaid man oktavuođas meahci geavaheapmi lea leamaš vealtameahttun deaŧalaš ekonomalaš bohtosii. Váidudeaddji doaibmabijut maid boraspirehálddašeapmi lea bidjan johtui unnidan dihtii vahágiid maid ráfáidahtton boraspiret leat dagahan, leat dagahan dan ahte sávzadoallit earret eará leat ferten geahpedit meahci geavaheami ja bidjat sávzzaid gittiide. Eanet gittiid geavaheapmi ollu oktavuođain bajida goluid go ferte eanet gilvit ja bargat eatnamiin ja áidut. Dán lágan geavaheapmi sáhttá maiddái buktit stuorát parasihtta- ja infekšuvdnavára (ollu sávzzat ovtta sajis). Váidudeaddji doaibmabijut divrudit sávzadoalu ja hehttejit dolliid geavaheamis meahci nu ollu go vejolaš. ¶
Vaikko sávzalohku maid boraspiret leat goddán 2011:s leage unnon, de hehtte alla boraspirelohku sávzadoalu positiivvalaš ovdáneami. Eanadoalus lea dárbu geahččat guhkes áiggi badjel ja oažžut einnostanvejolašvuođa doarjjaortnegiid ektui maiguin sihkkarastit ahte omiid sáhttá luoitit meahccái guohtut. Boraspirepolitihkka váikkuha njuolga sávzadoalu ekonomalaš bohtosa. Boraspiresoabahus mearkkaša ahte riikkas galget leat sihke guohtoneallit ja boraspiret. Sámedikki oainnu mielde ii sáhte dáid mihttomeriid oppage bidjat oktii. ¶
7. Riidoeastadeaddji doaibmabijut ¶
Boazoáiddiid huksen lea lossat ekonomalaččat, muhto dat lea investeren máŋgga jahkái ovddasguvlui. Áiddiid huksemiin sáhttá eanadoallu maŋit áiggis seastit iežas liigebarggus, seammás go šattut sihkkarastojuvvojit. Sámedikki mielas lea dárbbašlaš ahte stáhta eiseválddit vuoruhit barggu riidoeastadeaddji doaibmabijuiguin buoridan dihte áddejumi nuppi ealáhussii ja oktii ordnen dihte sierra geavaheaddjiberoštumiid. Diehtojuohkin earáid ealáhusaid birra lea deaŧalaš oassi riidoeastadeaddji doaibmabijuin. Dát lea deaŧalaš vai sáhttá eastadit riidduid lassáneamis. Dat psykososiála deaddu sáhttá guhkkit áiggi badjel dagahit vahágiid guoskevaš beliide. ¶
Sámediggi evttoha ahte ásahuvvošedje gulahallanarenat maid ulbmilin lea lonuhallat oainnuid ja čilget nubbi nubbái doaibmadili birra. Dán lágan arena sáhtášii leat positiivvalaš doaibmabidju mainna eastadit riidduid šaddamis ja sáhtášii leat álkit gávdnat konstruktiivvalaš čovdosiid. Dáinna lágiin sáhtášii buoridit olmmošgaskavuođaid beliid gaskka. ¶
Dál lea unnán máhttu biologalaš dili birra guovlluin gos sávzzat ja bohccot guhtot fárrolaga. Danne háliida ge Sámediggi eanet máhttu ja dutkama guohtonminstariid birra biotohpa geavaheami ektui. Dárbu lea maiddái oažžut eanet máhttu dávddaid njoammumis elliid gaskka mat guhtot meahcis. ¶
Muhtun oktavuođain sáhttá leat áigeguovdil áidut sisa stuorát guovlluid. Dás sáhttá leat sáhka dakkár areálain main lea juo lunddolaš rádji eatnamis, huksehusain jna. Berrešii leat vejolašvuohta juolludit doarjaga maiddái dán lágan riidoeastadeaddji doaibmabijuide. Dát eaktuda soabalašvuođa beliid gaskka. ¶
8. Gittiid guorban dálvet ja šaddovahágat ¶
Eanadoalus leat guokte ortnega vahágiid várás maid dálkkádat dagaha – dálvevahágiin lea oktavuohta beliide mat dáhpáhuvvet dálveáigodagas ja šaddováttisvuohta giđđat. Eanadoallu lea árktalaš man oktavuođas sáhttet šaddat vahágat sihke dálvit ja šaddováttisvuohta šaddoáigodagas, ovtta ja seamma jagis nugo dáhpáhuvai Romssas 2010:s. ¶
Gieddevahátbuhtadanortnegat eai leat heivehuvvon Romsii ja Finnmárkui. Eatnašat sáhttet láddjet eanet go oktii jagis dálkkádaga geažil. Dáin guovlluin lea dasto eanadoalus ollu láigoeana, eanabihtát leat bieđgguid ja bihtáid gaskka lea dávjá guhkes gaska. Dán lágan vahágat buktet stuorra hástalusaid dalle go gittiid ferte ođđasis fas gilvit. ¶
Buhtadusortnegat dálvevahágiid ovddas bohtet fápmui easkka dalle go vahágat leat eanet go 20 % areálain ja go dat leat divvojuvvon. Máksomearri lea seamma miehtá riikka. Buhtadan dihte dan stuorra areáladárbbu ja dálkkádat diliid, de ferte Romssas ja Finnmárkkus unnidit iežas oasi 10 prosentii dálvevahágiid ovddas. ¶
Šaddovahágiin lea iežas oassi 30 %. Nugo dálvevahágiid ovddas gittiin lea seamma proseantamearri miehtá riikka. Dát lea eahpeoiddolaš sámi guovlluid eanadollui. Earret hástalusaid geažil mat leat namahuvvon bajábealde, de ii sáhte eanadoalli davvin rehkenastit gilvit eatnama vahátjagi ja seamma jagi oažžut šattu oppanassii ge. Molssaeaktun lea juogo njuovvat omiid dahje oastit dálvebiebmu. Iežas oasi dálvevahágiin sámi guovlluin fertešii unnidit beliin 15 prosentii. ¶
9. Sámedikki doarjjaortnegat ealáhusovddideapmái ¶
Sámedikki doaibma siskkilda daid guovlluid riikkas gos sámit ásset. Oassi Sámedikki cealkámušain eanadoallošiehtadallamiid oktavuođas leat vuhtii váldojuvvon maŋimuš jagiin, muhto dat leat ráddjejuvvon guoskat Finnmárkku fylkii. Sihke areálarájiid rievdadeamis doarjaga ektui ja eanet mielkeearit leat boahtán ávkin sámi álbmogii, muhto ii buohkaide. Leat ollu guovllut olggobealde Finnmárkku gos ásset sámit geat barget eanadoaluin – dat guoská erenoamážit Romsii ja davit osiide Norlánddas. Ekonomalaš doaibmabijut mat biddjojuvvojit johtui sámi guovlluin galget guoskat stuorát guovlluide go dušše Finnmárkui. ¶
Eanadoallo- ja biebmodepartemeantta juolludus Sámedikki ealáhusovddidandoarjjaortnegii lea 2,0 miljon ruvnnu. Ruđat eai leat loktejuvvon máŋgga jahkái. Golut visttiide ja eará doaibmabijuide eanadoalus leat lassánan jagis jahkái. Sámediggi lea maiddái viiddidan ortnega doaibmaguovllu seamma áigodagas. Eanadoalu geahppáneapmi sámi guovlluin dagaha dasto dárbbašlažžan rahpat movttiidahttin doaibmabijuid ruhtadeami várás sihkkarastin dihte rekrutterema eanadollui ja sihkkarastin dihte eanadoalu dáin guovlluin. Ruđaid ferte lasihit nu ahte dat leat 4,0 miljon ruvnnu. ¶
Ealáhus- ja kulturlávdegotti árvalus ¶
Álggahus ¶
Sámedikki dievasčoahkkin láve jahkásaččat buktit cealkámuša eanadoallošiehtadallamiidda. Sámediggi oaidná ahte eanadoalus leat ovddabealde stuorra hástalusat boahtteáiggis ja dat gusket erenoamážit eanadoallostruktuvrii maid ollugat leat gohčodišgoahtán árktalaš guovlun. Sámediggi lea maiddái bidjan merkii ahte ráđđehus lea ovddidan Stuorradiggái bajimuš dási dieđáhusa eanadoallo- ja biebmopolitihka birra. ¶
Evttohus ¶
Evttohus Bargiidbellodaga sámediggejoavkkus Knut Store, Inga-Lill Sundset, Heidi Persdatter Greiner Haaker, Margit Eli Anti Oskal ja Inger Jørstad, Norgga Sámiid Riikkasearvvi (NSR) lahtuin Geir Tommy Pedersen, Mathis Nilsen Eira ja Randi A. Skum ja Norgga Sámiid Riikkasearvvi (NSR) /Sámeálbmotbellodaga (Sáb) lahtus Gunn-Britt Retter, Árja lahtus Olaf Eliassen, Johttisámiid listta lahtus Per A. Bæhr ja Nordkalottfolket (NKF) lahtus Toril Bakken Kåven ¶
Evttohus 1 ¶
Vuosttaš cealkaga sadjái vuosttaš teakstaoasis: ¶
Eanadoallu lea leamaš ja lea ain deaŧalaš vuođđun šibitfuođđariid ja borramušgálvvuid buvttadeapmái, barggaheaddjin, kulturguoddin ja ássama vuođđun sámi guovlluin. ¶
Nubbi teakstaoassi sihkkojuvvo . ¶
Goalmmát teakstaoasi sadjái biddjojuvvo čuovvovaš: Eanadoalus lea maŋimuš jagiin leamaš hárehis ovdáneapmi sámi guovlluin. Finnmárkku fylkkas lea doaluid lohku njiedjan čielgasit jagi 2004 rájes 2011 rádjai, 438 eanadoallofitnodagas leat báhcán 352. Njiedjan lea badjel 20 %. Romssas leat vel eanet geahppánan doalut 2004:s ledje 1462 doalu ja 2010:s vel 1083 doalu, njiedjan 26 %. Doallologu njiedjan ii leat buorre erenoamážit danne go eanadoallobirrasat sámi guovlluin leat unnit go buohtastahttá daid eanadoaluin riikadásis ja ollu gielddain sámi guovlluin lea eanadoallu nu unnon ahte eai leat báhcán šat nu galle buvttadeaddji. Doaluid geahppáneapmi buktá fuones váikkuhusaid biebmobuvttadeapmái, meieriijáide, njuovahagaide, nállašuhttinrusttegiidda ja gávppiide sámi ássanguovlluin. Eanadoalu ain eanet unnun hástala danne sámi ealáhuseallima ja áitá ealáhusa deaŧalaš kultur- ja giellaarenan. ¶
Nubbin maŋimuš cealkka goalmmát teakstaoasis sihkkojuvvo ja biddjojuvvo čuovvovaš teakstaoassin ja rievdaduvvo leat ná: ¶
Nubbi eará bealli lea dat go persovnnalaš doallit leat boarásmuvvan. Finnmárkkus ledje 18 % dolliin badjel 60 jagi 2004:s ja juo 25 % 2011:s. Romssas lea ovdáneapmi seammalágan - gos seamma logut leat 18 % 2004:s ja 26 % 2011:s. ¶
Viđát teakstaoassi sihkkojuvvo. ¶
Čihččet teakstaoasi, vuosttaš cealkka rievdaduvvo leat ná: Ollugat geavahit doahpaga árktalaš eanadoallu ja Sámediggi háliida erenoamážit áŋgiruššat árktalaš eanadoaluin. ¶
Vuosttaš cealkka goalmmát teakstaoasi čuoggá 1 vuolde, Gánnáhahttivuohta, rievdaduvvo leat ná:  Sámediggi oaivvilda ahte roavvafuođarvuđot buvttadus galgá vuoruhuvvot erenoamážit davvi guovlluin. ¶
Nubbi cealkka goalmmát teakstaoasi čuoggá 1 vuolde Gánnáhahttivuohta sihkkojuvvo. ¶
Maŋimuš cealkka goalmmát teakstaoasi čuoggá 1 vuolde Gánnáhahttivuohta sihkkojuvvo. ¶
Njealját teakstaoassi rievdaduvvo leat ná: Dalle go departemeanta áigu geahčadit buvttadandoarjagiid distriktaprofiila, rehkenastá Sámediggi beassat leat mielde dán barggus. Njealját čuoggá bajilčála rievdaduvvo leat dát: ¶
4. Mielkebuvttadeapmi ¶
Ođđa nubbi teakstaoassi čuoggá 4 vuollái: ¶
Gáicaealáhus lea leamaš ja lea viidát nuppástuhttojuvvomin gáicadikšuma ektui Norggas, ja mihttomearrin lea oažžut eret muhtun dávddaid mat bohtet gáiccaide. Sámediggi lea erenoamážit fuolas dan geažil go doalut heaittihuvvojit dikšunprošeavtta geažil ja deattuha ahte álggahuvvojit ođđa doaibmabijut eanadoallošiehtadallamiid oktavuođas maiguin sihkkarastojuvvo ain ceavzilis gáicaealáhus. ¶
Viđát čuoggá vuolde rievdaduvvo nubbin maŋimuš cealkka ja dat galgá leat ná: ¶
Dat seamma guoská maiddái gieddegilvagiid ja šibitjáffuid geasehangoluide, go dárbu šibitjáffuide lea lassánan mealgat dađi mielde go mielkebuvttadeaddji gusat ealli nammii leat eanet bahčigoahtán. ¶
Ođđa guđát čuokkis: Buolvvas bulvii leat sámit ávkkástallan mehciin; lotnolagaid sierra ealáhusaid gaskka, nugo eanadoalu, meahcceealáhusaid ja mearrabivddu gaskka. Áinnas lea leamaš váldodienas eanadoalus, muhto vižže dietnasa maiddái eará ealáhusain. Dat leat leamaš sáivaguollebivdu, murjjiid ja urtasiid čoaggin, meahccedoallu ja eará. Meahcceealáhus lei ovdal nanus miehtá riikka, muhto várra nannoseamos davvin, gos ollu olbmot barge meahcceealáhusaiguin almmá ahte livčče čadnojuvvon eanadollui muđui. Dálkkádaga ja guhkes gaskkaid geažil fertejedje olbmot lonuhallat ávkkástallama, ja sierra lasseealáhusaid bokte ožžo oktiibuot doarvái dietnasa birgejupmái jahkeáigodagain. ¶
Meahcceealáhusat, sihke eanadoalu oalgeealáhussan ja iešheanalis ealáhussan leat ain deaŧalaš sámi kulturguoddit davvi guovlluin, muhto rahčet stuorra hástalusaiguin. Sámi eanadoalu nannema oktavuođas ferte bidjat guovddážii maiddái meahcceealáhusaid; dát sáhttet addit deaŧalaš ja gánnáhahtti lasseealáhusa. Erenoamážit berre bidjat guovddážii ovddidanbarggu sáivaguollebivddu, murjjiid ja urtasiid čoaggima siskkobealde. ¶
Guđát čuokkis rievdá čihččet čuokkisin. ¶
Nubbi teakstaoassi Sámediggeráđi mearrádusárvalusa guđát čuoggás sihkkojuvvo ja sadjái biddjojuvvo dát: ¶
Sámediggi lea bidjan merkii ahte boraspiriid goddán sávzalohku lea unnon 2011:s, ja fuomášuhttá ahte sivvan dasa sáhttá leat go sávzadoalut leat geahppánan guovlluin gos leat ollu boraspiret. Alla boraspirelohku hehtte positiivvalaš ovdáneami sávzadoalus ja guohtonguovllut eai galggašii mannat boraspiriide doaluid heaittihemiid geažil. Eanadoallu dárbbaša guhkes áiggi ja einnostahtti doarjjaortnegiid maiguin sihkkarastojuvvo dat ahte oamit sáhttet guohtut meahcit. Boraspirepolitihkka váikkuha njuolga sávzadoaluid ekonomalaš bohtosii. Boraspiresoabahusain oaivvilduvvo ahte galget leat sihke guohtoneallit ja boraspiret meahcis. Sámedikki oaivila mielde buktá dát mihttomearri váttisvuođaid muhtun guohtonguovlluide. ¶
Čihččet čuokkis rievdá gávccát čuoggán. ¶
Teakstaosiid ráidu čihččet čuoggás Sámediggeráđi mearrádusárvalusas rievdaduvvo ja dat šaddá ná: ¶
Sámediggi evttoha ahte ásahuvvošedje gulahallanarenat maid ulbmilin lea lonuhallat oainnuid ja čilget nubbi nubbái doaibmadili birra. Dán lágan arena sáhtášii leat positiivvalaš doaibmabidju mainna eastadit riidduid šaddamis ja sáhtášii lea álkit gávdnat konstruktiivvalaš čovdosiid. Dáinna lágiin sáhtášii buoridit olmmošgaskavuođaid beliid gaskka. Sámedikki mielas lea dárbbašlaš ahte stáhta eiseválddit vuoruhit barggu riidoeastadeaddji doaibmabijuiguin buoridan dihte áddejumi nuppi ealáhussii ja oktii ordnen dihte sierra geavaheaddjiberoštumiid. Diehtojuohkin earáid ealáhusaid birra lea deaŧalaš oassi riidoeastadeaddji doaibmabijuin. Dát lea deaŧalaš vai sáhttá eastadit riidduid lassáneamis. Dat psykososiála deaddu sáhttá guhkkit áiggi badjel dagahit vahágiid guoskevaš beliide. ¶
Boazoáiddiid huksen lea lossat ekonomalaččat, muhto dat lea investeren máŋgga jahkái ovddasguvlui. Áiddiid huksemiin sáhttá eanadoallu maŋit áiggis seastit iežas liigebarggus, seammás go njuovvaneallit sihkkarastojuvvojit. Muhtun oktavuođain sáhttá leat áigeguovdil áidut sisa stuorát guovlluid. Dás sáhttá leat sáhka dakkár areálain main lea juo lunddolaš rádji eatnamis, huksehusain jna. Berrešii leat vejolašvuohta juolludit doarjaga maiddái dán lágan riidoeastadeaddji doaibmabijuide. Dát eaktuda soabalašvuođa beliid gaskka. ¶
Dál lea unnán máhttu biologalaš dili birra guovlluin gos sávzzat ja bohccot guhtot fárrolaga. Danne háliida ge Sámediggi eanet máhttu ja dutkama guohtonminstariid birra biotohpa geavaheami ektui. Dárbu lea maiddái oažžut eanet máhttu dávddaid njoammumis elliid gaskka mat guhtot meahcis. ¶
Čuokkis 8 rievdaduvvo leat čuokkis 9. ¶
Čuokkis 9 rievdaduvvo leat čuokkis 10. ¶
Vuosttaš teakstaoassi Sámediggeráđi mearrádusárvalusa ovccát čuoggás rievdaduvvo leat ná: ¶
Sámedikki doaibma siskkilda daid guovlluid riikkas gos sámit ásset. Oassi Sámedikki cealkámušain eanadoallošiehtadallamiid oktavuođas leat vuhtii váldojuvvon maŋimuš jagiin, muhto dat leat geográfalaččat ráddjejuvvon. Sihke areálarájiid rievdadeamis doarjaga ektui ja eanet mielkeearit leat boahtán ávkin sámi álbmogii, muhto ii buohkaide. Leat ollu guovllut olggobealde gos ásset sámit geat barget eanadoaluin erenoamážit Romssas ja davit osiin Norlánddas. Ekonomalaš doaibmabijut mat biddjojuvvojit johtui sámi guovlluin galget guoskat stuorát geográfalaš guovlluide. ¶
Nubbi teakstaoassi Sámediggeráđi mearrádusárvalusa ovccát čuoggás rievdaduvvo leat ná: ¶
Eanadoallo- ja biebmodepartemeantta juolludus Sámedikki ealáhusovddidandoarjjaortnegii lei 2,0 miljon ruvnnu 2001:s. Ruđat eai leat heivehuvvon máŋgga jahkái. ¶
Ođđa goalmmát teakstaoassi: Sámediggi lea oaidnán ahte Eanadoallo- ja biebmodepartemeanta lea ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea "velkommen til bords" (2011-2012). Dieđáhusas leat bajimuš mihttomearit nugo earret eará borramušgálvosihkarvuohta, eanadoallu miehtá riikka, buoret árvoháhkan ja ceavzilis eanadoallu. Dieđáhusa Stuorradikkis meannudeapmi lea vuođđun eanadoallopolitihkkii ovddasguvlui ja Sámediggi háliida leat deaŧalaš eavttuid biddji sihkkarastin ja nannen dihtii eanadoalu rámmaeavttuid sámi guovlluin. ¶
Evttohus Norgga Sámiid Riikasearvvis Geir Tommy Pedersen, Mathis Nilsen Eira og Randi A. Skum, Norgga Sámiid Riikasearvvis (NSR) /Sámeálbmotbellodagas (Sáb) Gunn-Britt Retter ja Árjas Olaf Eliassen ¶
Evttohus 2 ¶
Ođđa maŋimuš teakstaoassi: ¶
Sámediggi lea oaidnán ahte Eanadoallo- ja biebmodepartemeanta lea ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea "velkommen til bords" (2011-2012). ¶
Sámedikki mielas lea lunddolaš ahte dán stuorradiggedieđáhusa meannudeami oktavuođas nannejuvvo Sámedikki rolla eanadoallopolitihkas. ¶
Sámediggi ferte oažžut viidábuš rollaid sierra sámi fágasurggiid siskkobealde, ja vuordá ahte eanadoalu várás ovddiduvvo konsultašuvdnašiehtadus. Sámediggi háliida oažžut vejolašvuođa váikkuhit dan ahte eanadoalu rámmaeavttut sihkkarastojuvvojit ja nannejuvvojit, ja dieinna lágiin čuovvolit geatnegasvuođaid ealáhusa guovdu, earret eará ovddasvástádusa mii Sámedikkis lea ealli sámi giliid ektui. ¶
Sámediggi gáibida ahte eanadoallošiehtadusa šiehtadallaninstituhtta ođasmahttojuvvo nu ahte dat dávista álbmotrievttálaš ovddideapmái. Sámediggi berre oažžut buot dieđuid ja berre searvat buot dásiin mearrádusproseassain, ja galgá sáhttit addit ovdagihtii miehtama doaibmabidjoevttohusaide ja ekonomalaš rámmaide ja ahte sin oainnut ja árvvoštallamat bohtet ovdan das maid eará departemeanttat lohket ja proposišuvnnas Stuorradiggái. Dát mearkkaša dan ahte Sámediggi ja Eanadoallo- ja biebmodepartemeanta galget soahpat bargovugiid go guoská sierra proseassaide mat loahpalaččat buvttihit eanadoallošiehtadusa. ¶
Dasto bivdá Sámediggi ahte maiddái eanadoallošiehtadusa šiehtadallaninstituhtta árvvoštallojuvvo, maiddái beliid gaskasaš šiehtadallamiin Sámedikki, Norgga Boanddaidsearvvi, Norgga Boanddaid ja Smávvadálolaččaid searvvi ja stáhta gaskka. ¶
Nugo struktuvra dál lea earret eará eanadoallošiehtadallamiin, de ii dávis dat Sámedikki oainnu mielde álbmotrievttálaš geatnegasvuođaide mat Norggas leat sámiid guovdu go dat lea álgoálbmot. ¶
Evttohus Norgga Sámiid Riikasearvvis Geir Tommy Pedersen, Mathis Nilsen Eira og Randi A. Skum, Norgga Sámiid Riikasearvvis (NSR) /Sámeálbmotbellodagas (Sáb) Gunn-Britt Retter, Ovddádusbellodagas Selmer Johansen, Johttisámiid listtas Per A. Bæhr ja Nordkalottfolket (NKF) lahtus Toril Bakken Kåven ¶
Evttohus 3 ¶
Sámediggi áigu meannudit Eanadoallo- ja biebmodepartemeantta ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea "velkommen til bords" (2011-2012), boahtte dievasčoahkkimis. ¶
Evttohus Ovddádusbellodagas Selmer Johansen bokte ¶
Evttohus 4 ¶
Sámediggeráđi mearrádusárvalus sihkkojuvvo ja sadjái biddjojuvvo čuovvovaš: ¶
Eanadoallošiehtadallanortnet lea doaibman 1950 logu rájes . Eanadoallošiehtadusas regulerejuvvo earret eará   gortni, mielkki, maniid ja spiinne- ja lábbábierggu haddi   buvttadandoarjaga juohku geográfalaččat   boanddaid dienas   ja dasto buvttadanmihttu ¶
Juovlamánu 2. b. 2011 ovddiduvvui ođđa stuorradiggedieđáhus eanadoalu várás. Dan rájes lei gollan logi jagi dan rájes go ovddit eanadoallopolitihkalaš dieđáhus lei meannuduvvon. Dán áigodagas leat leamaš stuorra rievdadusat Norgga eanadoalus. ¶
Juohke jagi heaittihuvvojit lagabui 1 000 doalu (measta 2-3 doalu beaivvis), ja badjel 36 000 doalu leat gurrosat.  Veaháš badjelaš 44 000 doalu ohce buvttadandoarjaga 2011:s; nu ahte leat birrasii 53 000 bargi vuođđobuvttadusas. Dattetge lea nu ahte váile 13-14 proseantta dáin duođai barget eanadoaluin olles áiggi, badjel 2/3 viežžá váldodietnasa olggobealde ealáhusa. ¶
Dát addá dakkár gova ahte mii buvttadit borramuša Norggas lotnolasbargun. ¶
Maŋimuš áiggiin lea leamaš áigeguovdil oktavuohta márkana stivrejeddjiide Tine, Nortura ja Norske Felleskjøp go mis lea leamaš stuorra dárbu duhtadit jearaldagaid riikka siste vuođđoborramušgálvvuid ektui nugo šibitbiergu, spiinnebiergu, sávzzabiergu, mielki ja vuodja, ja ii heive vajálduhttit gortni borramuša várás ja fuođđarbuvttadusa. ¶
Mis odne lea dakkár vuogádat mii sihkkarastá iežamet atnui váile 41-44 proseantta vuođđoborramušgálvvuin Norgga eanadoalus. Ja seammás fievrridit mii badjel 17 miljárdda ruvnnu jahkásaččat eanadollui. Sullii 61 proseantta boandda jahkedietnasis boahtá almmolaš ruhtadeamis. ¶
Dasto vuovdit mii eará vuođđoealáhusain; namalassii guolástusas ja mearrageavahusas lagabui 55 miljárdda ruvnnu ovddas jahkásaččat, mii dahká birrasii 38 miljovnna guollebiebmu olbmo nammii juohke beaivvi. Dát ii lohkkojuvvo mielde iežas atnui geavahussii, muhto Sámedikki oaivila mielde lea guolli maid borramuš. ¶
Gitta jagi 2005 rádjai lei maiddái guolástusain hui moalkás regulerenvuogádat nugo eanadoalus lea, muhto ođđaregulerema maŋŋá lea ealáhus ieš oaidnán vejolašvuođaidis gánnáhahttivuođa árvvoštallamiid bokte ja geahččala oppa áiggi hutkat ođđa ja viiddidit buvttadusa. ¶
Dál mis lea gávpesuođđan Ruŧŧii lagabui 11 miljárdda ru ovddas jahkásaččat Statistihkalaš Guovddáš doaimmahaga dieđuid mielde, mas sullii bealli sáhttet leat borramušgálvvut. Dát čuohcá erenoamážit eanadoallo- ja ealáhusávnnasbuvttadeapmái Østlánddas. ¶
Sámediggi oaivvilda ahte dáláš eanadoallopolitihkka lea eanet go láddan rievdadusaide ja áigu nu ollu go lea vejolaš bidjat guovddážii láhčima ahte sii geat háliidit bargat eanadoalus olles áiggi galget oažžut buoremus rámmaeavttuid vai nagodit dan. Sámedikki oaivila mielde lea deaŧaleamos láhčit diliid nu ahte eanadoalus lea gánnáhahttivuohta ja baicce duvdilit dobbelii distriktapolitihkalaš beroštumiid sihkkarastin dihte ássama birrasiin. ¶
Sámediggi oaivvilda ahte go galgat juksat dáid mihttomeriid de ferte ođđasis reguleret eanadoalu sihkkarastin dihte ealáhusbargiide duohta ja juridihkalaš stivrejumi iežaset opmodaga badjel ja váldit eret buvttaduscakkiid nugo dáláš earremeari geažil. ¶
Jos mis Norggas galgá sáhttit leat gánnáhahtti eanadoallu ja mii sáhttá gilvalit min lagamus ránnjáriikkaiguin, de ferte eanadoallopolitihka rievdadit hui ollu ja dan ferte dahkat dál. ¶
Ollu buoret lea go mii ieža álggahit dán proseassa dan sadjái go midjiide earát muitalit movt mii galgat dahkat, go oaidnit ovdáneami EO:s ja go jurddašit WTO šiehtadallamiid. ¶
Dán vuođul ovddida Sámediggi čuovvovaš cealkámuša 2012 eanadoallošiehtadallamiidda: ¶
Eanadoallošiehtadusa áigodat muddejuvvo čuovvut kaleanddarjagi, ja ahte šiehtadallamat bohtet sisa oassin bušeahttaproseassas.   Buoret rámmaeavttut boanddaide geat háliidit áŋgiruššat iešheanalis ealáhusdoallin olles áiggi   Evttohit dárbbašlaš láhkarievdadusaid nu ahte ássan- ja doaibmageatnegasvuođa ja eanadoalloopmodaga hadderegulerema sáhttá heaittihit.   Rievdadit eanalága mearrádusaid juohkingildosa.   Viiddidit vejolašvuođa válljet friija organisašuvdnavugiid eanadoalu siskkobealde (eanadoallu ja meahccedoallu) doaimma ektui.    Rievdadit buvttadandoarjaga mii lea šibihiid várás dáláš ceahkkálastojuvvon dásis nu ahte buvttadandoarjja šaddá seamma stuoris ealli nammii.    Rievdadit ovttasdoaimma njuolggadusaid, nu ahte šattašii stuorát dávggasvuohta ja ahte livččii buoret vejolašvuohta oažžut máŋggabealat ja juohkelágan doallostruktuvrra.    Heaittihit geográfalaš ráddjemiid ja oasseváldilogu ovttasdoibmii searvama oktavuođas.    Heaittihit bajimuš earredási buvttadusas   Addit lobi doallat čájáhusvuovdimiid ja guossohit galledemiid oktavuođas buvttadanlokálain dahje daid oktavuođas.    Váikkuhit dan ahte bargu dihtomárkan- ja erenoamášbuktagiid ovddidemiin eanadoalus ja dasto daid vuovdalemiin, beavttálmahttojuvvo.    Eanet áŋgiruššat bio-energiijain eanadoalu siskkobealde. ¶
Lávdegotti ráva ¶
Lávdegottis eai leat eanet mearkkašumit dahje evttohusat ja rávve Sámedikki mearridit čuovvovaččat: ¶
Muđui doarju Sámediggi Sámediggeráđi mearrádusárvalusa. ¶
Mearkašumit Norgga Sámiid Riikasearvvi (NSR) ja Sámeálbmotbellodat (Sáb) ovddidit čuovvovaš mearkkašumi: ¶
Sámediggi lea oaidnán ahte Eanadoallo- ja biebmodepartemeanta lea ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea "velkommen til bords" (2011-2012). ¶
Sámedikki mielas lea lunddolaš ahte dán stuorradiggedieđáhusa meannudeami oktavuođas nannejuvvo Sámedikki rolla eanadoallopolitihkas. ¶
Sámediggi gáibida ahte eanadoallošiehtadusa šiehtadallaninstituhtta ođasmahttojuvvo nu ahte dat dávista álbmotrievttálaš ovddideapmái. Sámediggi berre oažžut buot dieđuid ja berre searvat buot dásiin mearrádusproseassain, ja galgá sáhttit addit ovdagihtii miehtama doaibmabidjoevttohusaide ja ekonomalaš rámmaide ja ahte sin oainnut ja árvvoštallamat bohtet ovdan das maid eará departemeanttat lohket ja proposišuvnnas Stuorradiggái. Dát mearkkaša dan ahte Sámediggi ja Eanadoallo- ja biebmodepartemeanta galget soahpat bargovugiid go guoská sierra proseassaide mat loahpalaččat buvttihit eanadoallošiehtadusa. ¶
Dasto bivdá Sámediggi ahte maiddái eanadoallošiehtadusa šiehtadallaninstituhtta árvvoštallojuvvo, maiddái beliid gaskasaš šiehtadallamiin Sámedikki, Norgga Boanddaidsearvvi, Norgga Boanddaid ja Smávvadálolaččaid searvvi ja stáhta gaskka. ¶
Evttohus 5, áirras Geir Tommy Pedersen, NSR:a sámediggejoavku. Buktán sisa maŋŋil áigemearri ja dohkkejuvvon dievasčoahkkimis. ¶
Ođđa teakstaoassi čuoggá 4 vuollái maŋŋil vuosttaš teakstaoasi ¶
Villasávzadoallu lea maŋimuš jagiid lassánan garrasit, ja muhtun guovlluin leat bidjan ollu barggu viidáseappot nállašuhttimii ja buvttaovddideapmái mas vuolggasadjin leat villasávzzat/olgosávzzat. Ollugiidda lea dát mearkkašan dan ahte váldit atnui fas daid sávzanáliid mat “lunddolaččat” gullet dihto guvlui. Dát sávzanálli orru bures birgemin ja heivemin davviguovlluide. Seammás go dát nálli buorebut birge guohtumin go dábálaš sávzzat, de lea dain gal unnit deaddu ealli nammii. Guohtonelliid heiveheapmi lea deaŧalaš boahtteáiggi eanadoalus, ja berre álggahit doaibmabijuid maid bokte ovddidit villasávzzaid duohta ja gánnáhahtti molssaeaktun doppe gosa dát sávzanálli orru heivemin erenoamáš bures. ¶
III  Jienasteapmi ¶
39 áirasis ledje 37 čoahkis. Jienasteapmi dahkkojuvvui čuovvovaš vuogi mielde: ¶
Evttohus 5 mearriduvvui ovttajienalaččat.   Evttohus 4 hilgojuvvui 34 jienain. 3 jienastedje beali.   Evttohus 1 mearriduvvui 34 jienain 3 jiena vuostá.   Evttohus 2 mearriduvvui 34 jienain 3 jiena vuostá. Oasit evttohusas rievdaduvvo mearkkaášupmin.   Evttohus 3 mearriduvvui ovttajienalaččat. Čuovvovaš cealkka sihkkojuvvo evttohusas: “boahtte dievasčoahkkimis” .   Ealáhus- ja kulturlávdegotti ráva mearriduvvui 34 jienain 3 jiena vuostá. ¶
IV  Beavdegirjelasáhusat ¶
Dán áššis ii ovddiduvvon beavdegirjelasáhus. ¶
V  Sáhkavuorrolistu ja replihkat ¶
Sáhkavuorru Replihkka   1  Geir Tommy Pedersen, áššejođiheaddji Olaf Eliassen ¶
Willy Ørnebakk, čoahkkinortnegii  Geir Tommy Pedersen    2  Selmer Johansen  Olaf Eliassen   Geir Tommy Pedersen   Willy Ørnebakk   3  Geir Tommy Pedersen    4  Heidi Persdatter Greiner Haaker   5  Per Andersen Bæhr    6  Gunn-Britt Retter    7  Willy Ørnebakk Geir Tommy Pedersen   Olaf Eliassen   Alf Isaksen   8  Mathis Nilsen Eira    9  Olaf Eliassen  10  Marianne Balto Olaf Eliassen   Alf Isaksen   Geir Tommy Pedersen  Marianne Balto  11  Geir Tommy Pedersen Willy Ørnebakk  Geir Tommy Pedersen  12  Per Andersen Bæhr  13  Anne-Marit Eira   Geir Tommy Pedersen, áššejođiheaddji ¶
VI  Sámedikki mearrádus ¶
Eanadoallu lea leamaš ja lea ain deaŧalaš vuođđun šibitfuođđariid ja borramušgálvvuid buvttadeapmái, barggaheaddjin, kulturguoddin ja ássama vuođđun sámi guovlluin. Eanadoalus lea ain dát rolla, muhto dat rolla lea geahnohuvvamin. Eanadoallu lea deaŧalaš maiddái sámi giela ja kulturárbevieruid gaskkusteapmái. Sámedikki mielas lea mávssolaš ahte eanadoalus leat buorit rámmaeavttut doibmii ja ovddideapmái. ¶
Eanadoalus lea maŋimuš jagiin leamaš hárehis ovdáneapmi sámi guovlluin. Finnmárkku fylkkas lea doaluid lohku njiedjan čielgasit jagi 2004 rájes 2011 rádjai, 438 eanadoallofitnodagas leat báhcán 352. Njiedjan lea badjel 20 %. Romssas leat vel eanet geahppánan doalut 2004:s ledje 1462 doalu ja 2010:s vel 1083 doalu, njiedjan 26 %. Doallologu njiedjan ii leat buorre erenoamážit danne go eanadoallobirrasat sámi guovlluin leat unnit go buohtastahttá daid eanadoaluin riikadásis ja ollu gielddain sámi guovlluin lea eanadoallu nu unnon ahte eai leat báhcán šat nu galle buvttadeaddji. Doaluid geahppáneapmi buktá fuones váikkuhusaid biebmobuvttadeapmái, meieriijáide, njuovahagaide, nállašuhttinrusttegiidda ja gávppiide sámi ássanguovlluin. Eanadoalu ain eanet unnun hástala danne sámi ealáhuseallima ja áitá ealáhusa deaŧalaš kultur- ja giellaarenan. ¶
Nubbi eará bealli lea dat go persovnnalaš doallit leat boarásmuvvan. Finnmárkkus ledje 18 % dolliin badjel 60 jagi 2004:s ja juo 25 % 2011:s. Romssas lea ovdáneapmi seammalágan - gos seamma logut leat 18 % 2004:s ja 26 % 2011:s. ¶
Barggolašvuođa doalaheapmi lea okta daid stuorámus hástalusain sámi guovlluin. Sámediggi lea iskan ealáhusovdáneami 22 dihto sámi gielddain. Dát čájeha ahte barggolašvuohta guolásteamis ja eanadoalus lea njiedjan 200:n jagiin 2009 ja 2010. Ássanrievdan čájeha negatiiva tendeanssa sámi guovlluin. ¶
Ealli gilit dáhkidit buoremusat sámi kultuvrii ja gillii sihkkaris boahtteáiggi. Dáláš doallostruktuvrra sihkkarastin ja barggolašvuođa bisuheapmi ealáhusas ja gánnáhahttivuođa buorideapmi leat vealtameahttun deaŧalaččat ealli giliid bisuheapmái. Danne lea Sámediggái deaŧalaš gievrudahttit sámi eanadoalu doaibmavuođu. Sámedikki guhkes áiggi mihttomearrin lea nannet barggolašvuođa ja buvttadeami ealáhusas. Okta váikkuhangaskaoapmi mii Sámedikkis lea, lea doarjja investeremiidda ja sierra doaibmabijuide – golahus maŋimuš jagiin lea rievddadan 4 ja 5 miljon ruvnnu gaskka eanadoalu ulbmiliidda. Doarjagat leat eanaš juolluduvvon investeren-, ovddidan- ja ovttasbargodoaibmabijuide eanadoalus. ¶
Ollugat geavahit doahpaga árktalaš eanadoallu ja Sámediggi háliida erenoamážit áŋgiruššat árktalaš eanadoaluin. Árktalaš eanadoalu buktagiin lea stuorra potensiála sihke dasa mii guoská kvalitehtii ja árktalašguovlluid mearkagálvun. Dáid doahpagiid ferte heivehit boahttevaš eanadoallošiehtadusaide – ferte láhččit diliid nu ahte sáhttá čalmmustahttit ja vuovdalit árktalaš eanadoalu. Dálkkádat dagaha ahte mis lea oaneheabbo šaddoáigodat, ja dasto eana mii ii šaddat johtilit, dagaha ahte mii dárbbašit stuorra areálaid ja leat alla doaibmagolut. ¶
Gaskamearálaš doallosturrodat lea 270 mihtu Finnmárkkus, 227 mihtu Romssas ja 219 mihtu muđui riikkas. Areála sturrodat addá boasttu gova go galgá čájehit eanadoallobuvttadeami viidodaga. Areáladárbu juohke ealli nammii lea eambbo go duppal geardde stuorát davvin go daid buoremus eanadoalloguovlluin riikkas. Dat go lea okta láddjen geasis davvi guovlluin mielddisbuktá ahte areáladárbu gártá leat duppal geardde stuorát dáin guovlluin.  Dát maiddái dagaha stuorát investeremiid juohke ealli nammii go buohtastahttá máttit guovlluin riikkas. Dasto lea árktalaš dálkkádat givrodahkan danne go dakkár oktavuođas ii dárbbaš geavahit cirgguhanávdnasiid šattuide, ja dan geažil oažžut kvalitehta, buhtis ja sihkkaris biebmu.  Nubbi positiivalaš bealli lea ahte hárve lea váttisvuohta gávnnat areálaid muhkkiide davvin dan sivas go davvin lea stuorát areálat juohke ealli nammii go máddelis. ¶
Dálkkádatrievdamat buktet stuorámus váikkuhusaid árktalaš ja vuolleárktalaš guovlluin. Mii leat juo vásihan guhkkit šaddosesoŋŋa.  Váikkuhusaid lea váttis einnostit, muhto guhkit sesoŋŋa buktá vejolašvuođaid gilvit ođđa šattuid. Dasto sáhttet dálkkádatrievdamat buktit hástalusaid ođđa dávddaid, vahátboatkadivrriid ja amas šattuid ihtimii ektui. ¶
Eanadoalu mearkkašupmi sámi kultuvrra bisuheapmái ja ovddideapmái ollu sámi guovlluin, ja go ealáhusas lea fuones ovdáneapmi, mearkkaša ahte ferte álggahit máŋga doaibmabiju maiguin erenoamážit nannet eanadoalu vejolašvuođaid ja vuođu sámi guovlluin. Danne árvvoštallat ahte dát cealkámuš doaibmabijuid ektui eanadoallošiehtadallamiin lea hui deaŧalaš sámi servodahkii, sihke servodat- ja ealáhuspolitihkalaččat. ¶
Sámediggi háliida oažžut vejolašvuođa váikkuhit eanadoalu rámmaeavttuid sihkkarastima, ja dieinna lágiin váikkuhit ealli sámi birrasiid ja giliid bisuheami. ¶
Sámediggi čujuha Soria Moria julggaštussii gos earret eará čuožžu ahte: ¶
”Regjeringen ønsker å bidra til gode rammevilkår både for tradisjonelle næringer og moderne arbeidsplasser knyttet til kultur og teknologi i samiske bosettingsområder.” (Ráđđehus háliida addit buriid rámmaeavttuid sihke árbevirolaš ealáhusaide ja ođđaáigásaš bargosajiide kultuvrra ja teknologiija oktavuođas sámi ássánguovlluin.) ¶
Dasto čuožžu ahte: ¶
”Regjeringen vil sikre et landbruk med en variert bruksstruktur over hele landet gjennom en klar distriktsprofil, og videreføre styrking av det grasbaserte husdyrholdet” (Ráđđehus áigu sihkkarastit dakkár eanadoalu mas lea máŋggalágan doallostruktuvra miehtá riikka čielga distriktaprofiila bokte, ja viidáseappot nannet suoidnevuđot oapmedoalu.) ¶
Sámediggi ovddida čuovvovaš cealkámuša eanadoallošiehtadallamiidda 2012: ¶
1. Gánnáhahttivuohta ¶
Eanadoalu leahkimii ja ovddideapmái lea áibbas deaŧalaš eaktu ahte eanadoalus lea buorre gánnáhahttivuohta ja ahte dat nagoda gilvalit eará ámmáhiid ektui. Nu ii leat dál ja dat vuhtto ealáhusas go ohpihii heaittihuvvojit doalut ja rekrutteren ealáhussii váilu. Jos ovttasge galggaš leat beroštupmi bargat boandan eará ámmáhiid sajis, de ferte dat leat ekonomalaččat miellagiddevaš. Šállošahtti lea go dienaserohusat eanadoalu ja eará joavkkuid gaskka servodagas leat menddo stuorrát. ¶
2012 eanadoallošiehtadusas ferte hui sakka loktet dietnasa dan dássái ahte boanddas lea dakkár dienasvuođđu mii dávista bargohivvodahkii. Ferte unnidit dan stuorra dienaserohusa mii lea eanadoalu ja eará joavkkuid gaskka. Dienasvuođu ferte nannet nu ahte lea vejolaš bissut dušše boandaámmáhis ja oažžut das dohkálaš dietnasa. Dát geasuhivččii nuorra olbmuid ealáhussii ja livčče mearkkašahtti deaŧalaš nuoraid rekrutteremii boandan. ¶
Sámediggi oaivvilda ahte roavvafuođarvuđot buvttadus galgá vuoruhuvvot erenoamážit davvi guovlluin. Mielkebuvttadus ja sávzadoallu dat guddet sámi guovlluid eanadoalu. Sávzadoallu geavaha meahci divdna ja dasa ferte sihkkarastojuvvot positiivvalaš ekonomalaš ovdáneapmi 2012:s. Buvttadandoarjagis lea mearrideaddji váikkuhus gánnáhahttivuhtii. Vaikko vel Romssas ja Finnmárkkus leat stuorát máksomearit go muđui riikkas, de heaittihuvvojit eanet ja eanet doalut. Buorre gánnáhahttivuohta dagašii eanadoalus eanet geasuheaddji ealáhusa. Juo dán eanadoallošiehtadusas ferte doarjjamáksomeriid areálaide, mielkái ja birgui bajidit Romssas ja Finnmárkkus. ¶
Dalle go departemeanta áigu geahčadit buvttadandoarjagiid distriktaprofiila, rehkenastá Sámediggi beassat leat mielde dán barggus. ¶
Spiinnebiergobuvttadusa geahppáneapmi Romssas lea suorggahahtti. Jagi 2000 rájes jahkái 2010 njidje ealihanspiinnit 870 rájes 578 rádjai fylkkas – njiedjan lei 33 %. Doaluid lohku unnui beliin 25 dollui jagis 2010. Buvttadanbiras lea unnon dan geažil go eai leat šat nu ollu buvttadeaddjit. Spiinnebierggu buvttadeami geahppáneapmi sáhttá maiddái buktit váttisvuođaid njuovahagaide ja viidáset nállašuhttimii Málatvuomi njuovahagas. Spiinnebierggu buvttadeami sáhtášii nannet jos lasihivččii distriktadoarjaga spiinnebirgui. Buoret ekonomiija sihkkarastášii dasto buvttadusa boahtteáiggis Málatvuomi njuovahagas. ¶
2. Investeremat ¶
Investerengoluid lassáneapmi eanadoalus ja stuorát doaluid huksen mearkkaša ahte investerendoarjja ortnegiid ferte rievdadit. Dát guoská dávjá erenoamážit nuorra álggaheddjiide geat eai nagot čohkket iežas kapitála. Doarjjameari nuoraide ferte loktet nu ahte dat lea 10 % eanet sámi guovlluin otnáža ektui. ¶
Eanadoalus lea ovdalis áiggiid leamaš vejolašvuohta eanadoalu foandasajušteapmái mii galggai geavahuvvot boahtteáiggi hukseninvesteremiidda. Dát ferte fas ođđasis váldojuvvot atnui. Foandasajušteapmi attášii vejolašvuođa plánet boahtteáiggi investeremiid buoret vuogi mielde. Dasto attašii dat einnostanvejolašvuođa vearroplánemis. ¶
Muđuid ferte eanadoalu investerenortnegiid bisuhit vai boanddaide sihkkarastojuvvo einnostanvejolašvuohta. Huksendoaimmat rievddadit jagis jahkái. Jos sámi guovlluin galggašedje leat áiggi mielde huksejuvvon visttit, de ferte addojuvvo vejolašvuohta oažžut investerendoarjaga maiddái doaibmavistti bajásdoallamii. Dát geasuhivččii nuoraid eanet váldit badjelasaset doalu. Dilli lea odne nu ahte ollu doalut heaittihuvvojit danne go daid fertešii divodit ja go doalut leat boaresáigásaččat. ¶
3. Álggahanbáhkat nuoraide ¶
Njealjádasoassi Romssa ja Finnmárkku boanddain leat badjel 60 jagi. Danne lea stuorra dárbu ođđa rekrutteremii eanadollui, jos doaluid lohku ii galggaš ollu geahppánit. Mihttomearrin ferte leat oažžut gaskamearálaš agi bodnelii, muhto eaktun dasa lea ahte gánnáhahttivuohta eanadoalus loktejuvvo. Ealáhussii rekrutteren gáibida dasto buriid gelbbolašvuođa- ja oahppofálaldagaid. ¶
Movttiidahttin dihte nuoraid álgit eanadoaluin ferte álggahit ekonomalaš doaibmabijuid, sihkkarastin dihte rekrutterema. ¶
Ferte ásahuvvot mielkeearreortnet nuorra álggaheddjiide geat áigot álgit bargat doaluin. Sii fertejit dávjá oastit buvttadanareálaid, šibihiid, reaidduid ja visttiid. Muhtumat válljejit oastit eanadoalloopmodagaid. Go sii dasa lassin fertejit oastit mielkeeari stáhta haddái (3,50 ru lihttera nammii) dahje priváhta márkanis, de lea váttis nuoraide birget ekonomalaččat. Rekrutterema sihkkarastima dihte ferte ásahit oiddoleappo ortnegiid nuoraide geat háliidit álgit eanadoaluin bargat – nuvttá mielkeeriid daidda nuoraide sámi guovlluin, geat leat vuollel 35 jagi ja háliidit álgit bargat doaluin dahje viiddidit dan. ¶
4. Mielkebuvttadeapmi ¶
Sihkkarastin dihte máŋggalágan doallostruktuvrra, de ferte daid unnimus dolliid vuoruhit mielkeeriid lasiheami oktavuođas. Mielkeeari lasiheapmi buoridivččii dáid doaluid ekonomalaš vuođu. Dat lea mielde sihkkarastimin eanadoalu sámi guovlluin. ¶
Gáicaealáhus lea leamaš ja lea viidát nuppástuhttojuvvomin gáicadikšuma ektui Norggas, ja mihttomearrin lea oažžut eret muhtun dávddaid mat bohtet gáiccaide. Sámediggi lea erenoamážit fuolas dan geažil go doalut heaittihuvvojit dikšunprošeavtta geažil ja deattuha ahte álggahuvvojit ođđa doaibmabijut eanadoallošiehtadallamiid oktavuođas maiguin sihkkarastojuvvo ain ceavzilis gáicaealáhus. ¶
Villasávzadoallu lea maŋimuš jagiid lassánan garrasit, ja muhtun guovlluin leat bidjan ollu barggu viidáseappot nállašuhttimii ja buvttaovddideapmái mas vuolggasadjin leat villasávzzat/olgosávzzat. Ollugiidda lea dát mearkkašan dan ahte váldit atnui fas daid sávzanáliid mat “lunddolaččat” gullet dihto guvlui. Dát sávzanálli orru bures birgemin ja heivemin davviguovlluide. Seammás go dát nálli buorebut birge guohtumin go dábálaš sávzzat, de lea dain gal unnit deaddu ealli nammii. Guohtonelliid heiveheapmi lea deaŧalaš boahtteáiggi eanadoalus, ja berre álggahit doaibmabijuid maid bokte ovddidit villasávzzaid duohta ja gánnáhahtti molssaeaktun doppe gosa dát sávzanálli orru heivemin erenoamáš bures. ¶
5. Geasehandoarjja ¶
Mielkebuvttadandoaluid logu unnun lea buktán digaštallama ekonomalaš vuođu birra njuovahagaid ja meieriijaid bisuheami oktavuođas. Unnit hivvodat ovttaskas eanadoallobuvttadeaddjis buvttiha stuorát geasehan- ja buvttadangoluid ovttadaga nammii. Viidáset nállašuhttinfitnodagat, mat dávjá leat ovttasdoaibmafitnodagat, leat maiddái sorjavaččat gánnáhahttivuođain doaibmamis. Dáid goarideapmi leat dán rádjai dagahan doallái stuorát geasehangoluid. ¶
Njuovahagaid heaittiheapmi buvttiha guhkit geasehangaskkaid ja nie divrudahttá geasehangoluid. Doallologu njiedjan dagaha maiddái ahte šaddá guhkit gaska doaluid gaskka ja dan geažil lassánit maiddái geasehangolut. Dán ferte máksit movt nu. Dienasovdáneapmi biergovuovdimis ii leat čuvvon geasehangoluid ovdáneami njuovahahkii. Dan geažil lea dárbu oažžut stuorát doarjaga geaseheami ovddas. ¶
Dat seamma guoská maiddái gieddegilvagiid ja šibitjáffuid geasehangoluide, go dárbu šibitjáffuide lea lassánan mealgat dađi mielde go mielkebuvttadeaddji gusat ealli nammii leat eanet bahčigoahtán. ¶
Geasehandoarjaga rievdadeapmi galggašii dássidahttit buvttadeaddji hatti sorjjakeahttá geasehangaskkain. ¶
6. ¶
Buolvvas bulvii leat sámit ávkkástallan mehciin; lotnolagaid sierra ealáhusaid gaskka, nugo eanadoalu, meahcceealáhusaid ja mearrabivddu gaskka. Áinnas lea leamaš váldodienas eanadoalus, muhto vižže dietnasa maiddái eará ealáhusain. Dat leat leamaš sáivaguollebivdu, murjjiid ja urtasiid čoaggin, meahccedoallu ja eará. Meahcceealáhus lei ovdal nanus miehtá riikka, muhto várra nannoseamos davvin, gos ollu olbmot barge meahcceealáhusaiguin almmá ahte livčče čadnojuvvon eanadollui muđui. Dálkkádaga ja guhkes gaskkaid geažil fertejedje olbmot lonuhallat ávkkástallama, ja sierra lasseealáhusaid bokte ožžo oktiibuot doarvái dietnasa birgejupmái jahkeáigodagain. ¶
Meahcceealáhusat, sihke eanadoalu oalgeealáhussan ja iešheanalis ealáhussan leat ain deaŧalaš sámi kulturguoddit davvi guovlluin, muhto rahčet stuorra hástalusaiguin. Sámi eanadoalu nannema oktavuođas ferte bidjat guovddážii maiddái meahcceealáhusaid; dát sáhttet addit deaŧalaš ja gánnáhahtti lasseealáhusa. Erenoamážit berre bidjat guovddážii ovddidanbarggu sáivaguollebivddu, murjjiid ja urtasiid čoaggima siskkobealde. ¶
7. Boraspiriid geahpedeapmi buoridan dihte sávzadoalu ekonomiija ¶
Sávzadoallu ealáhussan gáibida ollu areálaid man oktavuođas meahci geavaheapmi lea leamaš vealtameahttun deaŧalaš ekonomalaš bohtosii. Váidudeaddji doaibmabijut maid boraspirehálddašeapmi lea bidjan johtui unnidan dihtii vahágiid maid ráfáidahtton boraspiret leat dagahan, leat dagahan dan ahte sávzadoallit earret eará leat ferten geahpedit meahci geavaheami ja bidjat sávzzaid gittiide. Eanet gittiid geavaheapmi ollu oktavuođain bajida goluid go ferte eanet gilvit ja bargat eatnamiin ja áidut. Dán lágan geavaheapmi sáhttá maiddái buktit stuorát parasihtta- ja infekšuvdnavára (ollu sávzzat ovtta sajis). Váidudeaddji doaibmabijut divrudit sávzadoalu ja hehttejit dolliid geavaheamis meahci nu ollu go vejolaš. ¶
Sámediggi lea bidjan merkii ahte boraspiriid goddán sávzalohku lea unnon 2011:s, ja fuomášuhttá ahte sivvan dasa sáhttá leat go sávzadoalut leat geahppánan guovlluin gos leat ollu boraspiret. Alla boraspirelohku hehtte positiivvalaš ovdáneami sávzadoalus ja guohtonguovllut eai galggašii mannat boraspiriide doaluid heaittihemiid geažil. Eanadoallu dárbbaša guhkes áiggi ja einnostahtti doarjjaortnegiid maiguin sihkkarastojuvvo dat ahte oamit sáhttet guohtut meahcit. Boraspirepolitihkka váikkuha njuolga sávzadoaluid ekonomalaš bohtosii. Boraspiresoabahusain oaivvilduvvo ahte galget leat sihke guohtoneallit ja boraspiret meahcis. Sámedikki oaivila mielde buktá dát mihttomearri váttisvuođaid muhtun guohtonguovlluide. ¶
8. Riidoeastadeaddji doaibmabijut ¶
Sámediggi evttoha ahte ásahuvvošedje gulahallanarenat maid ulbmilin lea lonuhallat oainnuid ja čilget nubbi nubbái doaibmadili birra. Dán lágan arena sáhtášii leat positiivvalaš doaibmabidju mainna eastadit riidduid šaddamis ja sáhtášii lea álkit gávdnat konstruktiivvalaš čovdosiid. Dáinna lágiin sáhtášii buoridit olmmošgaskavuođaid beliid gaskka. Sámedikki mielas lea dárbbašlaš ahte stáhta eiseválddit vuoruhit barggu riidoeastadeaddji doaibmabijuiguin buoridan dihte áddejumi nuppi ealáhussii ja oktii ordnen dihte sierra geavaheaddjiberoštumiid. Diehtojuohkin earáid ealáhusaid birra lea deaŧalaš oassi riidoeastadeaddji doaibmabijuin. Dát lea deaŧalaš vai sáhttá eastadit riidduid lassáneamis. Dat psykososiála deaddu sáhttá guhkkit áiggi badjel dagahit vahágiid guoskevaš beliide. ¶
Boazoáiddiid huksen lea lossat ekonomalaččat, muhto dat lea investeren máŋgga jahkái ovddasguvlui. Áiddiid huksemiin sáhttá eanadoallu maŋit áiggis seastit iežas liigebarggus, seammás go njuovvaneallit sihkkarastojuvvojit. Muhtun oktavuođain sáhttá leat áigeguovdil áidut sisa stuorát guovlluid. Dás sáhttá leat sáhka dakkár areálain main lea juo lunddolaš rádji eatnamis, huksehusain jna. Berrešii leat vejolašvuohta juolludit doarjaga maiddái dán lágan riidoeastadeaddji doaibmabijuide. Dát eaktuda soabalašvuođa beliid gaskka. ¶
Dál lea unnán máhttu biologalaš dili birra guovlluin gos sávzzat ja bohccot guhtot fárrolaga. Danne háliida ge Sámediggi eanet máhttu ja dutkama guohtonminstariid birra biotohpa geavaheami ektui. Dárbu lea maiddái oažžut eanet máhttu dávddaid njoammumis elliid gaskka mat guhtot meahcis. ¶
9. Gittiid guorban dálvet ja šaddovahágat ¶
Eanadoalus leat guokte ortnega vahágiid várás maid dálkkádat dagaha – dálvevahágiin lea oktavuohta beliide mat dáhpáhuvvet dálveáigodagas ja šaddováttisvuohta giđđat. Eanadoallu lea árktalaš man oktavuođas sáhttet šaddat vahágat sihke dálvit ja šaddováttisvuohta šaddoáigodagas, ovtta ja seamma jagis nugo dáhpáhuvai Romssas 2010:s. ¶
Gieddevahátbuhtadanortnegat eai leat heivehuvvon Romsii ja Finnmárkui. Eatnašat sáhttet láddjet eanet go oktii jagis dálkkádaga geažil. Dáin guovlluin lea dasto eanadoalus ollu láigoeana, eanabihtát leat bieđgguid ja bihtáid gaskka lea dávjá guhkes gaska. Dán lágan vahágat buktet stuorra hástalusaid dalle go gittiid ferte ođđasis fas gilvit. ¶
Buhtadusortnegat dálvevahágiid ovddas bohtet fápmui easkka dalle go vahágat leat eanet go 20 % areálain ja go dat leat divvojuvvon. Máksomearri lea seamma miehtá riikka. Buhtadan dihte dan stuorra areáladárbbu ja dálkkádat diliid, de ferte Romssas ja Finnmárkkus unnidit iežas oasi 10 prosentii dálvevahágiid ovddas. ¶
Šaddovahágiin lea iežas oassi 30 %. Nugo dálvevahágiid ovddas gittiin lea seamma proseantamearri miehtá riikka. Dát lea eahpeoiddolaš sámi guovlluid eanadollui. Earret hástalusaid geažil mat leat namahuvvon bajábealde, de ii sáhte eanadoalli davvin rehkenastit gilvit eatnama vahátjagi ja seamma jagi oažžut šattu oppanassii ge. Molssaeaktun lea juogo njuovvat omiid dahje oastit dálvebiebmu. Iežas oasi dálvevahágiin sámi guovlluin fertešii unnidit beliin 15 prosentii. ¶
10. Sámedikki doarjjaortnegat ealáhusovddideapmái ¶
Sámedikki doaibma siskkilda daid guovlluid riikkas gos sámit ásset. Oassi Sámedikki cealkámušain eanadoallošiehtadallamiid oktavuođas leat vuhtii váldojuvvon maŋimuš jagiin, muhto dat leat geográfalaččat ráddjejuvvon. Sihke areálarájiid rievdadeamis doarjaga ektui ja eanet mielkeearit leat boahtán ávkin sámi álbmogii, muhto ii buohkaide. Leat ollu guovllut olggobealde gos ásset sámit geat barget eanadoaluin erenoamážit Romssas ja davit osiin Norlánddas. Ekonomalaš doaibmabijut mat biddjojuvvojit johtui sámi guovlluin galget guoskat stuorát geográfalaš guovlluide. ¶
Eanadoallo- ja biebmodepartemeantta juolludus Sámedikki ealáhusovddidandoarjjaortnegii lei 2,0 miljon ruvnnu 2001:s. Ruđat eai leat heivehuvvon máŋgga jahkái. ¶
Sámediggi lea oaidnán ahte Eanadoallo- ja biebmodepartemeanta lea ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea "velkommen til bords" (2011-2012). Dieđáhusas leat bajimuš mihttomearit nugo earret eará borramušgálvosihkarvuohta, eanadoallu miehtá riikka, buoret árvoháhkan ja ceavzilis eanadoallu. Dieđáhusa Stuorradikkis meannudeapmi lea vuođđun eanadoallopolitihkkii ovddasguvlui ja Sámediggi háliida leat deaŧalaš eavttuid biddji sihkkarastin ja nannen dihtii eanadoalu rámmaeavttuid sámi guovlluin. ¶
Sámedikki mielas lea lunddolaš ahte dán stuorradiggedieđáhusa meannudeami oktavuođas nannejuvvo Sámedikki rolla eanadoallopolitihkas. ¶
Sámediggi ferte oažžut viidábuš rollaid sierra sámi fágasurggiid siskkobealde, ja vuordá ahte eanadoalu várás ovddiduvvo konsultašuvdnašiehtadus. Sámediggi háliida oažžut vejolašvuođa váikkuhit dan ahte eanadoalu rámmaeavttut sihkkarastojuvvojit ja nannejuvvojit, ja dieinna lágiin čuovvolit geatnegasvuođaid ealáhusa guovdu, earret eará ovddasvástádusa mii Sámedikkis lea ealli sámi giliid ektui. ¶
Nugo struktuvra dál lea earret eará eanadoallošiehtadallamiin, de ii dávis dat Sámedikki oainnu mielde álbmotrievttálaš geatnegasvuođaide mat Norggas leat sámiid guovdu go dat lea álgoálbmot. ¶
Sámediggi áigu meannudit Eanadoallo- ja biebmodepartemeantta ovddidan stuorradiggedieđáhusa eanadoallo- ja biebmopolitihka birra, stuorradiggedieđáhus 9, man namma lea "velkommen til bords" (2011-2012). ¶
Ášši meannudeapmi loahpahuvvui 24.02.12 dii. 09.55. ¶
Vuođđogiella: Dárogiella ¶
Ášši/Sak  BFOL  002/12 Ášši/Sak  DC 012/12 ¶
Gárrenmirkodikšu ja gárrenmirkogeavaheami easttadeapmi ¶
Arkiivaáššenr.. 12/15606 / 25 - 58 ¶
Meannudeamit ¶
Politihkalaš dássi Beaivi Áššenr. Sámediggeráđđi 17.01.12 SR 013/12 Bajásšaddan-, fuolahus- ja oahppolávdegoddi 20.–21.02.12 BFOL 002/12 Sámedikki dievasčoahkkin 22.–24.02.12 DC 012/12 ¶
Ášši meannudeapmi álggahuvvui 24.02.12 dii. 10.35 ¶
I  Mildosat ¶
Nr.  Beaivi Geas/Geasa Namahus ¶
17.01.12 Sámediggeráđdi/Sametingsrådet Ášši/Sak 013/12 Gárrenmirkodikšu ja ¶
gárrenmirkogeavaheami easttadeapmi / Rusbehandling og forebygging av rusmisbruk ¶
II  Evttohusat ja mearkkašumit ¶
Sámediggeráđi mearrádusárvalus: ¶
Easttadeapmi, dikšu ja maŋit áiggi dikšu (ettervern) leat golbma guovddáš fáttá mat leat hui dehálaččat go galgá hábmet ollislaš gárrenmirkodivššu. Mii diehtit dál ahte gárrenmirkováttisvuođaid čoavdin lea čadnon kultuvrii, ja sáhttá leat iešguđetládje iešguđetlágan kultuvrrain. Gárrenmirkkot ja gárrenmirkkuid geavaheapmi leat fáttát maid birra ii ságastallojuvvo sámi servodagas ja sáhttá dan dihte váttis olahit vehkiin. Dákkár jávohisvuohta sáhttá maid dahkat ahte váttisvuođat besset stuorrut ovdal go olbmot ožžot veahki. Sámedikki mielas lea dehálaš deattuhit gárrenmirkkuid boasttogeavaheami eastadeami maiddái vai dát jávohisvuohta botkejuvvo. ¶
Otná dikšunvugiid lahkonanvuogit leat nu apmasat ahte sáhttet baldit ollu sámi pasieanttaid. Sámedikki mielas lea dehálaš geahččat movt sáhttá earáládje bargat vai olaha sápmelaččaid geain leat gárrenmirkováttisvuođat. Sámi pasieanttain lea riekti oažžut ovttadássásaš gárrenmirkodivššu mas sámegiella ja sámi kultuvra lea divššu vuođđun. Mii diehtit ahte odne rievddada gelbbolašvuohta. Sámedikki mielas ferte gárrenmirkofálaldagas sámi pasieanttaide leat našunála perspektiiva vai oažžu buori gárrenmirkodikšo-fálaldaga sámi pasieanttaide olles riikkas. Psyhkalaš buozanvuohta ja gárrenmirkoboasttugeavaheapmi leat dávjá olbmuin oktanis. Go hukse sámegiel ja kulturgelbbolašvuođa gárrenmirkodivššus, de oaivvilda Sámediggi ahte gelbbolašvuohta mii juo lea huksejuvvon  psyhkalaš dearvvašvuođabálvalusas sáhttá leat mávssolaš gárrenmirkodikšui. ¶
Guovddáš eiseválddit fertejit bidjat resurssaid vai sáhttá hukset gárrenmirkodivššu mas lea gelbbolašvuohta sámegielas ja sámi kultuvrras. Sámediggi vuordá ahte juolluduvvojit ruđat dutkamii ja ovdánahttimii. Lea dárbbašlaš háhkat bargiid geain lea gelbbolašvuohta sámegielas ja sámi kultuvrras vai sámi pasieanttat ožžot buori gárrenmirkodivššu, ja ahte gelbbolašvuohta sámegielas ja sámi kultuvrras bargiin buot dásiin veahkkeásahusain nannejuvvo. Buori erenoamášdivššu ávki sáhttá áibbas jávkat jus pasieanttat eai oaččo buori maŋit áiggi divššu  (ettervern) go bohtet ruoktot. Buorre gárrenmirkodikšu sámi pasieanttaide sisttisdoallá maid buori  maŋit áiggi divššu (ettervern) mas lea gelbbolašvuohta sámegielas ja sámi kultuvrras. ¶
Bajásšaddan-, fuolahus- ja oahppolávdegotti árvalus: ¶
Álgu ¶
Ráđđehus galgá 2012:s ovddidit dieđáhusa gárrenávnnaspolitihka birra. Stuorradiggedieđáhusas galget vásihusat dáláš ceahkkálastinplánain čoahkkáigessojuvvot, Stoltenberg-lávdegotti raportta čuovvoluvvot ja čujuhuvvot makkár váldohástalusat ja strategiijat galggašedje leat boahtteáiggi gárrenávnnaspolitihka várás. Sámediggi áigu buktit cealkámuša dan dieđáhussii. ¶
Mearkkašumit ¶
Mearkkašupmi Norgga Sámiid Riikkasearvis, Silje Karine Muotka, Kirsti Guvsám, Miriam Paulsen, Bargiidbellodaga sámediggejoavkkus, Geir Johnsen, Mariann Wollmann Magga, Jørn Are Gaski ja Marit Kirsten A. Gaup, Árjjas, Odd Iver Sara, Åarjel-Saemiej Gielhas, Leif Aksel Renfjell, Johttisápmelaččaid listus, Anders Somby jr. ¶
Gárihuhttinávnnasgeavaheapmi ja erenoamážit gárrenávdnasiid boasttogeavaheapmi lea unnán dokumenterejuvvon sámi servodagas. Logut mat gávdnojit leat logut mat bohtet ovdan SAMINORiskkadeamis mii čađahuvvui 2003-04, ja Ung i Nord-iskkadeamis mii čađahuvvui 1994/95 ja 1997/98. Goappašat iskkadeamit čájehit ahte sámiid gaskkas lea alkoholageavaheapmi unnit go dáččaid gaskkas.  SAMINOR-iskkadeapmi čájeha ahte oassi sámiin geat eai oaba jugage alkohola sihke sámi nissoniid ja dievdduid gaskkas lei veaháš stuorat go earáid gaskas. Oassi sis geat adde dieđuid ahte juhke eambbo go guktii vahkkus lei unnit sámiid gaskkas go eará joavkkuid gaskkas. Iskosa minsttar čájeha ahte alkoholajuhkan lei čielgasit unnit sámi nissoniid gaskkas go sámi dievdduid gaskkas. Stuorimus oassi sis geat eai oaba jugage alkohola ledje vuorrasit olbmot.  Ung i Nord iskkadeapmi čájeha ahte sámi nuorat dego joavkun ledje unnit seahkanan alkoholajuhkamii go eará davvinorgga nuorat. Orru nu ahte Læstadianisma su garra njuolggadusaiguin alkoholageavaheapmái lea váikkuhan dasa ahte sámiin maiddái odne lea unnit alkoholageavaheapmi go dáččain. ¶
Duhpáha bargguheapmes eai leat stuorra erohusat sámiid ja dáččaid gaskka. Go guoská dievdoolbmuide, de dievdoolbmot siseatnamis borgguhit veaháš eambbo go sii geat eai leat sápmelaččat.  Čájehuvvo ahte sámi nuorat álget borgguhit nuorabun go dáčča nuorat. Go guoská narkotihkkii, de leat dušše 4% sámi nuorain geahččalan narkotihkka, dan ektui go 11% davvinorgga nuora. Dieid loguid čájeha Ung i Nord-iskadeapmii mii čađahuvvui 1994-1995 ja 1997/98. Diesa ferte lasihuvvot ahte narkotihkkaduogušteapmi lea lassánan hui olu dien rájes, ja nu leat maid narkotihkkavearredagu váidagat lassánan. Dan dihte lea dehálaš ođasmahttit dieđuid narkotihkkaboasttogeavaheami birra sámiid gaskas. Go guoská sámi álbmogii de eai gávdno odne dieđut lobihis dálkkasgeavaheami ja gárihuhttima birra. ¶
Dát leat goappašagat boares iskkadeamit, ja mii dárbbašit ođasmahttojuvvon máhtu gárrenávnnasgeavaheami ja –boasttugeavaheami birra sámi servodagas. Mii dárbbašit sihke máhtu gárrenávdnasiid lávdama, geavaheami ja boasttugeavaheami birra, ja mii dárbbašit máhtu riskafáktoriid birra boasttugeavaheamis. Eará álgoálbmotguovlluin mii diehtit ahte álgoálbmogiin lea stuorát riska gárrenmirkkuid boasttugeavaheapmái go earáin.  Iskkadeapmái Ung i Nord ledje stuorra lullisámi ¶
Čoahkkingirjji čállit: Ellen Aina Eira/Ellen Mienna  372 siidu 379 siiddus guovllut báhcán go dat válddii mielde dušše Finnmárkku, Romssa fylkka ja Nordlándda. Dasa lassin orrot gávpogiin ollu sápmelaččat geaid birra mis váilot dieđut. ¶
Romssa universitehta sámi dearvvašvuođadutkama guovddáš bargá dál SAMINOR 2:in mii lea dearvvašvuođa- ja eallindilleiskkadeapmi. Iskkademiid ulbmil lea háhkat eanet máhtu Davvi-Norgga ja Trøndelága fylkkaid álbmoga dearvvašvuođa, dávddaid ja eallindiliid birra. Dat kárte sihke riskafáktoriid ja iešguđet dávddaid gávdnosiid, ja psykihkalaš dearvvašvuođa ja gárrema. Sámedikki mielas dat lea illudahtti. Danne ávžžuha Sámediggi sámi álbmoga searat dáid iskkademiide. Sámediggi lea maid addán doarjaga Romssa universitehta ovdaprošektii mii galgá davviriikkalaš vuođul dutkat sámi nuoraid dearvvašvuođa, eallindiliid ja hálddašeami: NUORRA/UNGT: Fra ung til voksen: helse i et utviklingsperspektiv (nuorravuođas rávesolmmožin: dearvvašvuohta ovdánanperspektiivvas). Dát iskkadeapmi galgá maid geahčadit gárrenmirkkogeavaheami. ¶
Eastadeapmi, dikšun ja fuolaheapmi maŋŋá dikšuma leat golbma hui deaŧalaš fáttá go ollislaš gárrenpolitihkka galgá hábmejuvvot. Mii diehtit dál juo ahte gárrenčuolbmačilgehusa gieđahallan sáhttá leat kulturvuđot, ja sáhttá ovdanbuktojuvvot iešguđet láhkai dađi mielde guđe kultuvrii mii gullat. Dakkár fáttát go gárren ja gárremii gullevaš áššit leat tabu-áššit sámi servodagas, ja danne sáhttá šaddat váttis lihkostuvvat. Dasa lassin lea lahkonanvuohki dain dikšohámiin mat dál fállojuvvojit, nu vierrásat ollu sámi buhcciide, ahte dat sáhttet surgehit. Sámedikki mielas lea deaŧalaš čalmmustahttit dan mo sáhttá eará láhkai bargat vai juvssašii daid sápmelaččaid geain lea gárrenváttisvuohta. ¶
Sámediggi oaivvilda ahte mii dárbbašit buorebut čalmmustahttit kvalitehta dan dikšofálaldagas mii addojuvvo sámi gárrenávnnasgeavaheddjiide. Dan oktavuođas čujuha Sámediggi iežas meannudeapmái áššis 43/11 kvalitehta ja buhcciidsihkarvuođa birra sámi buhcciid várás, mas čujuhuvvo dasa ahte buhcciid giella ja kultuvra ferte leat mielde indikáhtorin go galgá mihtidit kvalitehta ja buhcciidsihkarvuođa. Gárrenfuolahusas mas hálešteamit gaskal buohcci ja divššára lea deaŧalaš oassi  dikšunvuogis, dat lea erenoamáš deaŧalaš. Alla fágalaš gelbbolašvuohta lea deaŧalaš eaktun buot dearvvašvuođa- ja sosiálafágalaš bargui. Mii oaidnit ahte ain lea stuorra dárbu máhtolašvuhtii sámi giela ja kultuvrra birra, ja máŋggakultuvrralaš áddejupmái dearvvašvuođa- ja sosiálafágalaš bargiid gaskkas buot dásiin. ¶
Finnmárkkuklinihkka – Finnmárkku dearvvašvuohta lea álggahan guovttejagáš prošeavtta man ulbmil lea registreret stáhtusa dan gárrendivššus mii fállojuvvo sámi buhcciide dál, ja čielggadit dárbbu iešguđet spesialiserejuvvon dikšodoaibmabijuide mat konkrehta sáhttet nannet fálaldaga sámi álbmogii. Dán iskkadeami gaskaboddasaš logut čájehit ahte uhca oasáš  dain lágidemiin gárrendikšoklinihkkii lea sámi gielddain. Dušše 12 % sis geat ohcet veahki sámi gielddain, ohcet sisa lágideami, ja badjel 40 % sis geat ohcet veahki sámi gielddain, ohcet poliklinihkalaš čuovvoleami. Dat sáhttá mearkkašit ahte sámi buohccit háliidit eará lágan fálaldaga go dáža buohccit. Dan ferte veahkkebálvalus váldit vuhtii go sii áigot veahkehit sámi buhcciid. Gielddat mat leat mielde dán iskkadeamis, raporterejit maiddái ahte eai leat galle sápmelačča geat ohcet veahki gárrenváttisvuođaid geažil. Okta sivain sáhttá leat ahte leat uhccán sápmelaččat geain leat gárrenváttisvuođat. Dattetge oaivvilda Sámediggi ahte lea beroštahtti geahčadit mii dasa sáhttá leat sivvan. Sámediggi oaivvilda ahte dutkan lea deaŧalaš ja oaidná ahte dárbbašuvvo dakkár kárten sámi guovlluin olggobealde Finnmárkku. Davvi Dearvvašvuohta kártii 2011:s  spesialistadearvvašvuođabálvalusaid geavaheami sámegiela hálddašanguovllu gielddain. Dan kártema vuođul orru leamen nu ahte sámi gárrenávnnasgeavaheaddjit leat boarráset go ohcet veahki. Dat lea fuolastahtti go sivvan dasa ii dárbbaš leat dat ahte sámi gárrenávnnasgeavaheaddjit vurdet guhkit ovdalgo ohcet veahki. ¶
Lea duođaštuvvon ahte sápmelaččaid gaskkas lea heahpat hállat gárrenváttisvuođaid birra, ja fáddá lea tabu-ášši sápmelaččaid gaskkas. Ovdamearkka dihtii lea juhkanvuohki dakkár fáddá mas hárve lea sáhka sámi servodagas. Sis lea dat vásihus ahte sámi gárrenávnnasgeavaheaddjit dávjá leat oassin servodagas, ja sii vásihit hárve olggušteami. Muhto seammás fertet mii dovddastit ahte go lea gárrenváttisvuohta, ii ge oktage birrasis jearat eallinvuogi birra ja juhkanvuohki lea váttisvuohtan, de ¶
Čoahkkingirjji čállit: Ellen Aina Eira/Ellen Mienna  373 siidu 379 siiddus oažžu váttisvuohta bistit. Go gárrenávnnasgeavaheapmi lea dakkár ášši man birra ii galgga eisege hállat, de ferte hállagoahtit dan birra. Dušše dainna lágiin sáhttá juksat rievdadusa mii guhkit áiggi vuollái sáhttá mielddisbuktit eanet rabasvuođa váttisvuođa birra, ja fas dagahit ahte eanebut ohcet veahki. ¶
Eastadeapmi Borgguheapmi buktá dearvvašvuođa váttuid ja ii sosiála váttisvuođaid. Borgguheamis lea oktavuohta ollu dávddaide, nugo ovdamearkka dihte váibmodávddaide ja borasdávddaide. Duhpát lea dat gárrenávnnas mii suoláda eanemusat dearvvaš eallinjagiid. Vaikko ovdal lea gávnnahuvvon ahte sámi álbmogis lea unnit váibmodávddat, de lea dárbu áigeguovdilastit loguid dán suorggis, ja dasto lea dárbu geahčadit dan ođđa áiggi eallindábiid ektui go maiddái sámit lihkadit unnán. Mii diehtit ahte sámi nuorat álget árat borgguhit go dáčča nuorat. Mii diehtit maiddái ahte sámi albmát siseatnamis borgguhit eanet go ii sámi albmát. Dát mearkkaša dan ahte eastadanbarggu ferte heivehit jos das galgá leat beaktu. Mii diehtit ovdamearkka dihte ahte Sis-Finnmárkkus leat ollu albmát geat barget vuođđoealáhusas. Sidjiide sáhttá leat eahpelunddolaš ja geavatlaččat váttis searvat dábálaš borgguhan heaitinkursii. Dákko ferte láhčit nu ahte eastadeapmi heivehuvvo sin gillii ja eallindábiide. ¶
Mii diehtit ahte iskkadeapmi ruoŧa bealde boazodolliid gaskkas čájeha ahte sis geain leat šlundivuođa váttut lea stuorát várra geavahišgoahtit boastut alkohola. Sámediggi lea ollu gerddiid váldán ovdan dili mii lea árbevirolaš sámi ealáhusbargiin. Sii ellet garra deattu vuolde servodaga beales olggobealde. Dát bealit váikkuhit dolliid fysalaš ja psykalaš dearvvašvuhtii. Boazodoallit vásihit ahte sii leat oppa áiggi huššadili, go leat fuolas sin ja ealáhusa boahtteáiggis. Sii vásihit noađđin dan go fertejit bealuštit ealáhusa vuoigadahttojuvvoma. SANAG doalai seminára skábmamánus 2010, mas boazodolliid psykalaš dearvvašvuohta lei okta fáttáid gaskkas. Semináras bukte dutkit, divššárat ja boazodoallit čielga signálaid. Boazodolliin leat mearkkašahtti dearvvašvuođa váttut. Dáid leat dagahan ollu bealit main ollislaččat lea stuorra váikkuhus dearvvašvuhtii. Danne áigu Sámediggi fas čujuhit dan dárbbu mii dán joavkkus lea oažžut liigefuomášumi go guoská dearvvašvuođa váttuid eastadeapmái. ¶
Sámediggi háliida ahte čađahuvvojit kampánjat oassin gárrenávnnaseastadeaddji doaibmabijuin sámi servodagas. Deaŧalaš lea ahte dat njuolga leat ráhkaduvvon sámi álbmogii buot ahkejoavkkuid várás, ja leat kultuvrii heivehuvvon ja leat sámegillii. Sámediggi deattasta ahte lea deaŧalaš fállat eastadeaddji doaibmabijuid árrat eallimis, ja háliida ahte čađahuvvojit kampánjat mat njuolga leat ráhkaduvvon vuođđo- ja joatkkaskuvllaid nuoraid várás. Dasto leat buorit aktivitehtafálaldagat nuoraide báikegottiin deaŧalaš oassin gárrenávnnaseastadanbarggus. ¶
Dikšu Sámi pasieanttain lea vuoigatvuohta oažžut ovttaárvosaš gárrenávnnasdivššu mii váldá vuolggasaji sámi gielas ja kultuvrras. Odne mii diehtit ahte dát gelbbolašvuohta sámi gielas ja kultuvrras lea máŋggalágan. Jos galgá oažžut áigái buori gárrenávnnasdivššu sámiide miehtá riikka de oaivvilda Sámediggi ahte gárrenávnnasdivššu sámi pasieanttaide ferte ovddidit riikkalaš perspektiivvas. Psykalaš dearvvašvuođa váttisvuođat ja gárrenávnnasgeavaheapmi gullet dávjá oktii. Dan sámi giella- ja kulturgelbbolašvuođa ovddideapmái gárrenávnnasfuolahusas, sáhtášii min oaivila mielde geavahuvvot dat gelbbolašvuohta mii dál lea ovddiduvvon psykalaš dearvvašvuođas sámi pasieanttaide, ja mii sáhttá leat hui mávssolaš gárrenávnnasdikšui maid. Gárrenávnnasgeavaheaddjit ieža leat dovddahan ahte háliidit dakkár fálaldaga man oktavuođas sáhttet geavahit luonddu eanet dahje ahte fálaldat livččii vuođđuduvvon oktasaš doaimmaide. Dat ahte čohkkát kantuvrras ja dušše hállat lea eahpelunddolaš. Jos lea olgun luonddus šaddá ságastallan eanet lunddolaš, ja sáhttá šaddat álkit rahpasit daid váttisvuođaid ektui mat sis leat. ¶
Sihke gielddat ja spesialistadearvvašvuođabálvalus fertejit láhčit eanet kulturvuđot ja gielalaččat heivehuvvon dikšuma. Ferte sáhttit geahčadit molssaektosaš vugiid movt bargat olahan dihte fálaldagaiguin nu ollugiid go lea vejolaš. Ovdamearkka dihte sáhttá johtti poliklinihkalaš divššu ovddideapmi leat okta vuohki juksat eambbogiid. Dát mearkkaša dan ahte veahkkeapparáhta dikšu ¶
Čoahkkingirjji čállit: Ellen Aina Eira/Ellen Mienna  374 siidu 379 siiddus geavaheddjiid doppe gos sii leat. Dasa lassin ferte bidjat eanet resurssaid vai bearrašiid ja fierpmádaga sáhttá váldit mielde dikšumis nu árrat go lea vejolaš. Go dainna galggaš lihkostuvvat de fertejit guovddáš eiseválddit bidjat resurssaid dakkár gárrenávnnasfuolahusa ovddideapmái mas lea gelbbolašvuohta sámi gielas ja kultuvrras. Dalle ferte juolludit ruđaid dutkamii ja ovddideapmái. Ferte maiddái rekrutteret bargiid geain lea gelbbolašvuohta sámi gielas ja kultuvrras gárrenávnnasdikšui, muhto maiddái gelbbolašvuođa nannemii sámegielas ja sámegiela ja sámi kultuvrra birra veahkkeapparáhta siskkobealde. Dán oktavuođas leat oahppoásahusat deaŧalaččat. Kulturáddejupmi lea deaŧalaš gelbbolašvuohta mii addá buori vuođu kulturgelbbolašvuhtii. Mii oaidnit ahte eaktun čálgobálvalusa geavahusas lea ahte olbmuin geat dikšot lea kulturáddejupmi ja kulturgelbbolašvuohta sámi gielas ja servodateallimis. ¶
Deaŧalaš lea ahte gelbbolašvuohta sámi gárrenávnnasdivššus psykalaš dearvvašvuođabálvalusas nannejuvvo ja fievrriduvvo dikšunásahusaide ja gielddaide, sihkkarastin dihte ahte sámi pasieanttat gozihuvvojit buori vuogi mielde. SANAG lea ollu jagiid bargan psykalaš dearvvašvuođa dikšumiin ja gárrenávnnasváttisvuođaiguin sámi giella- ja kulturperspektiivvas. Danne lea SANAG:is máhttu ja vásihusat mat leat mávssolaččat mii guoská sámi pasieanttaid gárrenávnnasfuolahussii. Ferte sihkkarastit ahte dat vásihusat ja máhttu fievrriduvvojit guoskevaš dikšunásahusaide, ja gielddaide mat barget eastadanbargguin ja joatkkadivššuin. Lihkostuvvamii lea áibbas vealtameahttun deaŧalaš ahte joatkkadikšunmállet váldet vuolggasaji sámi kultuvrras ja eallinvugiin, ja ahte daid sáhttá heivehit sierra ahkejoavkkuide. ¶
Sámediggi oaidná lunddolažžan ahte SANAG lea guovddážis go guoská gárrenávnnasfuolaheami ovddideapmái sámi pasieanttaid várás riikkalaš perspektiivvas. ¶
Guovddážis ferte maiddái leat ahte fálaldat maiddái sidjiide geat rahčet gárrenávnnashástalusaiguin ja psykalaš váttuiguin fárrolága sihkkarastojuvvo. Sii geain lea dárbu oažžut gárrenávnnasdivššu seammás go sis leat psykalaš váttut sáhttet vásihit dan, ahte sii eai sáhte oažžut divššu gárrenávnnasváttisvuođaide psykalaš váttuid geažil, go sidjiide maiddái sáhttá biehttaluvvot addimis dikšunfálaldat psykiatriijas dainna ákkain go sii leat gárremin. ¶
Sámediggi oaidná ahte sáhttá leat hástalussan sámi pasieanttaid fálaldahkii dalle go struktuvrrat dearvvašvuođa- ja fuolahusbálvalusas rievdaduvvojit. Ovttasdoaibmanođastusa mielde biddjojuvvo gárrenávnnasdikšu ja gárrenávdnasiid boastut geavaheddjiid čuovvoleapmi eanet ja eanet gielddaide. Sámediggi deattasta ahte gielddain lea ovddasvástádus addit sámi pasieanttaide fálaldaga mii lea gielalaččat ja kultuvrralaččat heivehuvvon, sorjjakeahttá das gullet go gielddat sámi giellahálddašanguvlui vai eai. Sámediggi vuorjašuvvá maiddái dainna go lea evttohuvvon ahte guovlupsykiatralaš guovddážat sámi guovlluin heaittihuvvojit, go dain áinnas lea viiddis fágagelbbolašvuohta dán suorggis. Lávdegoddi deattasta ahte vejolaš heaittihemiid oktavuođas ferte sihkkarastit ahte gelbbolašvuohta ja resurssat sirdojuvvojit ja fievrriduvvojit viidáseappot ávkin sámi pasieanttaide. ¶
Joatkkadikšu guovddážis Sámi geavaheaddjit dihtet muitalit ahte gielddain lea heajos ja váilevaš joatkkadikšu. Buori spesialistafálaldaga beaktilvuohta sáhttá mannat áibbas duššás, jos geavaheaddji ii oaččo doaibmi joatkkadivššu maŋŋá go boahtá ruoktot. Dan mii lea buorre joatkkadikšu, fertejit geavaheaddjit dávjá ieža leat mielde meroštallamin. Mii diehtit ahte sámi geavaheddjiide lea deaŧalaš ahte gielddalaš veahkkeapparáhta diehtá makkár mearkkašupmi sámi gielas ja kultuvrras lea, dalle go geavaheaddji áiggošii álggahit gárrenávnnas friija eallima ruovttugielddas. Ollugiidda sáhttá maiddái leat deaŧalaš ahte bearaš ja fierpmádat leat mielde joatkkadivššus. Sámi giella ja kulturgelbbolašvuohta lea seamma deaŧalaš joatkkadivššus go dikšunfálaldagas ge. Danne lea deaŧalaš ahte gielddain lea dakkár bálvalus mas lea gelbbolašvuohta sámi gielas ja kultuvrras. ¶
Čoahkkingirjji čállit: Ellen Aina Eira/Ellen Mienna  375 siidu 379 siiddus ¶
Evttohusat ¶
Evttohus 1 ¶
Evttohus Bargiidbellodaga sámediggejoavkkus, Geir Johnsen, Mariann Wollmann Magga, Jørn Are Gaski ja Marit Kirsten A. Gaup Norgga Sámiid Riikkasearvvis Silje Karine Muotka, Kirsti Guvsám, Miriam Paulsen, Árjjas, Odd Iver Sara, Åarjel-Saemiej Gielhas, Leif Aksel Renfjell ja Johttisápmelaččaid listus, Anders Somby jr. ¶
Lasáhus maŋŋá maŋimuš teakstaoasi: ¶
Sámediggi oaivvilda ahte buot sámi pasieanttain leat vuoigatvuođat geavahit sámegiela dearvvašvuođa- ja fuolahusbálvalusas, maiddái gielddain mat leat olggobealde sámegiela hálddašanguovllu. Sámediggi oaivvilda ahte struktuvrraid ferte heivehit sámi pasieanttaide nu ahte sii ožžot heivehuvvon divššu juohke sajis. Sámedikki oaivila mielde lea deaŧalaš ahte doaibmabijut leat njuolga heivehuvvon sámi gárrenfuolahussii nugo ovdamearkka dihte johtti poliklinihkalaš divššu ovddideapmi, ja dasto nannet DPS sámi guovlluin. ¶
Evttohus 2 ¶
Ovddádusbellodaga evttohus, Hans Eriksen: ¶
Ovddádusbellodat doarju vuosttaš teakstaoasi, muhto háliida bidjat čuovvovaš teavstta dan sadjái: ¶
Dan sadjái go bidjat guovddážii etnihkalašvuođa, lea deaŧaleappo bidjat guovddážii dan ahte buohkat geat rahčet gárrenávnnassorjjasvuođain sorjjakeahttá etnihkalaš duogážis, de leat sis iešguđege lágan áššečuolmmat, sierralágan sivat manne gárihuhttit iežaset ja sis lea sierralágan dárbu oažžut divššu ja veahki. Danne lea áibbas vealtameahttun deaŧalaš ahte gárrendivššus leat máŋggalágan fálaldagat jos galgá lihkostuvvat. Máŋggalágan fálaldagaid vuođul sáhttá buohkaide fállat veahki sin iežaset hástalusaid ja eavttuid mielde. ¶
Buriid spesialistafálaldagaid beaktilvuohta sáhttá mannat áibbas duššás jos pasieanttaide ii fállojuvvo dakkár joatkkadikšu mii doaibmá go sii bohtet ruoktot. Buorre gárrendikšui gullá maiddái buorre dikšu maŋŋá ja mas lea gelbbolašvuohta pasieantta gielas ja kultuvrras. ¶
Lávdegotti ráva ¶
Lávdegottis eai leat eanet mearkkašumit dahje evttohusat ja rávve Sámedikki mearridit čuovvovačča: ¶
Sámediggi doarju muđui sámediggeráđi árvalusevttohusa. ¶
III  Jienasteapmi ¶
39 áirasis ledje 36 čoahkis. Jienasteapmi dahkkojuvvui čuovvovaš vuogi mielde: ¶
Evttohus 2 hilgojuvvui 33 jienain. 3 jienastedje beali.   Evttohus 1 mearriduvvui 33 jienain 3 jiena vuostá.   Bajásšaddan- fuolahus- ja oahppolávdegotti ráva mearriduvvui 33 jienain 3 jiena vuostá. ¶
IV  Beavdegirjelasáhusat ¶
Dán áššis ii ovddiduvvon beavdegirjelasáhus. ¶
V  Sáhkavuorrolistu ja replihkat ¶
Sáhkavuorru Replihkka   1  Marit Kirsten Anti Gaup, áššejođiheaddji Gunn-Britt Retter ¶
Čoahkkingirjji čállit: Ellen Aina Eira/Ellen Mienna  376 siidu 379 siiddus ¶
Silje Karine Muotka   Anne-Marit Eira  Marit Kirsten Anti Gaup    2  Miriam Paulsen Silje Karine Muotka   3  Hans J. Eriksen Silje Karine Muotka   Geir Johnsen   Kirsti Guvsám   4  Anders Somby jr. Marit Kirsten Anti Gaup   Silje Karine Muotka   Trond Are Anti  Anders Somby jr.    5  Silje Karine Muotka Geir Tommy Pedersen   Miriam Paulsen   Rolf Johansen  Silje Karine Muotka    6  Heidi Persdatter Greiner Haaker ¶
Marit Kirsten Anti Gaup ¶
Rolf Johansen    Trond Are Anti  Heidi Persdatter Greiner Haaker   7  Alf Isaksen    8  Ronny Wilhelmsen    9  Ragnhild Melleby Aslaksen  10  Egil Olli  11  Kirsti Guvsám  12  Stig Furu   Marit Kister Anti Gaup, áššejođiheaddji ¶
VI  Sámedikki mearrádus ¶
Easttadeapmi, dikšu ja maŋit áiggi dikšu (ettervern) leat golbma guovddáš fáttá mat leat hui dehálaččat go galgá hábmet ollislaš gárrenmirkodivššu. Mii diehtit dál ahte gárrenmirkováttisvuođaid čoavdin lea čadnon kultuvrii, ja sáhttá leat iešguđetládje iešguđetlágan kultuvrrain. Gárrenmirkkot ja gárrenmirkkuid geavaheapmi leat fáttát maid birra ii ságastallojuvvo sámi servodagas ja sáhttá dan dihte váttis olahit vehkiin. Dákkár jávohisvuohta sáhttá maid dahkat ahte váttisvuođat besset stuorrut ovdal go olbmot ožžot veahki. Sámedikki mielas lea dehálaš deattuhit gárrenmirkkuid boasttogeavaheami eastadeami maiddái vai dát jávohisvuohta botkejuvvo. ¶
Otná dikšunvugiid lahkonanvuogit leat nu apmasat ahte sáhttet baldit ollu sámi pasieanttaid. Sámedikki mielas lea dehálaš geahččat movt sáhttá earáládje bargat vai olaha sápmelaččaid geain leat gárrenmirkováttisvuođat. Sámi pasieanttain lea riekti oažžut ovttadássásaš gárrenmirkodivššu mas sámegiella ja sámi kultuvra lea divššu vuođđun. Mii diehtit ahte odne rievddada gelbbolašvuohta. Sámedikki mielas ferte gárrenmirkofálaldagas sámi pasieanttaide leat našunála perspektiiva vai oažžu buori gárrenmirkodikšo-fálaldaga sámi pasieanttaide olles riikkas. Psyhkalaš buozanvuohta ja gárrenmirkoboasttugeavaheapmi leat dávjá olbmuin oktanis. Go hukse sámegiel ja kulturgelbbolašvuođa gárrenmirkodivššus, de oaivvilda Sámediggi ahte gelbbolašvuohta mii juo lea huksejuvvon psyhkalaš dearvvašvuođabálvalusas sáhttá leat mávssolaš gárrenmirkodikšui. ¶
Čoahkkingirjji čállit: Ellen Aina Eira/Ellen Mienna  377 siidu 379 siiddus Guovddáš eiseválddit fertejit bidjat resurssaid vai sáhttá hukset gárrenmirkodivššu mas lea gelbbolašvuohta sámegielas ja sámi kultuvrras. Sámediggi vuordá ahte juolluduvvojit ruđat dutkamii ja ovdánahttimii. Lea dárbbašlaš háhkat bargiid geain lea gelbbolašvuohta sámegielas ja sámi kultuvrras vai sámi pasieanttat ožžot buori gárrenmirkodivššu, ja ahte gelbbolašvuohta sámegielas ja sámi kultuvrras bargiin buot dásiin veahkkeásahusain nannejuvvo. Buori erenoamášdivššu ávki sáhttá áibbas jávkat jus pasieanttat eai oaččo buori maŋit áiggi divššu (ettervern) go bohtet ruoktot. Buorre gárrenmirkodikšu sámi pasieanttaide sisttisdoallá maid buori maŋit áiggi divššu (ettervern) mas lea gelbbolašvuohta sámegielas ja sámi kultuvrras. ¶
Ášši meannudeapmi loahpahuvvui 24.02.12 dii. 12.00. ¶
Čoahkkingirjji čállit: Ellen Aina Eira/Ellen Mienna  378 siidu 379 siiddus Vuolláičállit leat lohkat čoahkkinbeavdegirjji, ja leat gávnnahan ahte čoahkkingirjái fievrriduvvon mearrádusat leat nu movt Sámediggi mearridii. ¶
Kárášjohka 14.03.2012 ¶
Dievasčoahkkinjođihangoddi ¶
Jarle Jonassen       Toril Bakken Kåven jođiheaddji ¶
Jørn Are Gaski      Hilde Anita Nyvoll ¶
Mathis Nilsen Eira ¶
Čoahkkingirji 02/12 ¶
Ávjuvárgeaidnu 50, N-9730 Kárášjohka ¶
Telefon +47 78 47 40 00 ¶
Telefaks +47 78 47 40 90 ¶
samediggi@samediggi.no ¶
www.samediggi.no ¶
Áigi: 18.04.12 - 19.04.12 Báiki:  Kárášjogas ¶
Áššelistu ¶
Saksnr.Sakstittel ¶
013/12Vuođđudeapmi 014/12Sámediggeráđi doaibmadieđáhus  015/12Gažaldagat Sámediggeráđđái 016/12Ođđa áššiid dieđiheapmi 017/12Sámi vuoigatvuođat bioteknologalaš ovddideamis 018/12Sámediggeráđi čilgehus sámi giella birra 019/12St.prop. 70L Rievdadusat oassálastinlágas, mearraresursalágas ja finnmárkolágas (riddoguolástuslávdegottis) ¶
Čoahkkináiggit ¶
ÁigiÁššiSiidu 18.04.12dii. 08.30-08.5013/12 dii. 08.50-12.0514/12 dii. 14.00 -14.3018/12                                dii. 14.30 - 17.4015/12                                dii. 17.40 - 19.2016/12 19.04.12                 dii. 12.35 -12.4519/12                                dii. 12.45 - 13.5017/12                                dii. 13.50 - 15.2018/12 ¶
Vuođđogiella:: Dárogiella ¶