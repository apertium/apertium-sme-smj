Ášši/Sak   DC 004/12 ¶
Ođđa áššiid dieđiheapmi ¶
Arkiiva ¶
SF- Arkiiváššenr. ¶
12/55 ¶
Ášši meannudeapmi álggahuvvui miessemánu 2. b. 2006 dii. 09.00 ¶
I  Mildosat ¶
Nr  Beaivi Geas/Geasa Namahus ¶
20.02.2012 Áirras Anders Somby jr., Johttisápmelaččaidlistu ¶
Davviguovlludieđáhus ¶
15.02.2012 Áirras Aud Martinsen,  Ovddádusbellodat ¶
Sámedikki Čoahkkinortnet ¶
21.02.2012 Áirras Randi A. Skum, NSR:a sámediggejoavku Sámi ovddastus Ungt Entreprenørskap Norge (Nuorra fitnodeapmi Norggas) stivrii ja fylkkaorganisašuvnnaide   21.02.2012 Áirras Aili Keskitalo, NSR:a sámediggejoavku Sámi e-girji áŋgiruššan ¶
21.02.2012 Áirras Aili Keskitalo, NSR:a sámediggejoavku Giellajahki 2013 ¶
21.02.2012 Áirras Trond Are Anti, NSR/SáB Sámegiela bearráigeahččan-, bagadan- ja diehtojuohkin orgána - sámegiela áittardeaddji   21.02.2012 Áirras Trond Are Anti, NSR/SáB Guorahallat - sámegiela bálvalusa sámi ásahusain maid Sámediggi ruhtada   04.02.2012 Áirras Trond Are Anti, NSR/SáB Gudnejahttit - lasihan sámegiela geavaheaddji logu   04.02.2012 Áirras Trond Are Anti, NSR/SáB Oljo- ja gássa resursadivadat Sámi riddoguovllu oljo- ja gássabohkanrusttegiin   04.02.2012 Áirras Trond Are Anti, NSR/SáB VIVAT - sámegillii   04.02.2012 Áirras Aili Keskitalo, NSR:a sámediggejoavku Sámegiella ja riektesihkarvuohta ¶
21.02.2012 Áirras Rolf Johansen, NSR:a sámediggejoavku Sámediggi ferte meannudit Eurohpačielggadeami ¶
04.02.2012 Áirasat Rolf Johansen ja Geir Tommy Pedersen, NSR:a sámediggejoavku ¶
Sámediggeráđđi ferte váikkuhit gávdnat čovdosiid sámi vuođđoealáhusaid areálageavaheapmái Ivgus   04.02.2012 Áirras Silje Karina Muotka, NSR:a sámediggejoavku Áŋgiruššan háhkat eanet sámi sadjásašruovttuid ¶
04.02.2012 Áirras Silje Karina Muotka, NSR:a sámediggejoavku Váikkuhusaid guorahallan daidda gielddaide mat leat mielde sámegiela hálddašanguovllus   21.02.2012 Áirras Geir Tommy Pedersen, NSR:a sámediggejoavku Sámediggi berre searvat gáiccaid njoammunsanerenprošektii eastadan dihtii doaluid heaittiheami   21.02.2012 Áirras Miriam Paulsen, , NSR:a  sámediggejoavku Vuoigatvuohta geavahit sámegiela ásahusain sámegiela hálddašanguovllu suohkaniin   21.02.2012 Áirras Ronny Wilhelmsen, Bb:a sámediggejoavku Seminára guolásteami ja mearrageavaheami birra ¶
21.02.2012 Áirras Geir Johnsen, Bb:a sámediggejoavku Oadjebas lagasbiras, addit oadjebasvuođa sámi álbmogii ¶
21.02.2012 Áirras Ronny Wilhelmsen, Bb:a sámediggejoavku Boahtteáigge infrastruktuvrra ruhtadeapmi davit guovlluin   21.02.2012 Áirras Ann-Mari Thomassen, NSR:a sámediggejoavku Ođđa guorahallan sápmelaččaid vákšuma viidodaga ¶
21.02.2012 Áirras Ann-Mari Thomassen, NSR:a sámediggejoavku Ásahit doarjjaortnega priváhta sámi skuvllaide main lea sámi sisdoallu. Bisuhit Vátnjavári giliskovlá Skánihis ¶
II  Evttohusat ¶
Evttohus 1, Áirras Anders Somby jr., Johttisápmelaččaid listu ¶
Davviguovlludieđáhus ¶
Johttisápmelaččaid listu evttoha ahte Sámediggi ferte nammadit referánsajoavkku geat galget leat fárus hábmeme davviguovlludieđáhusa. Dat joavku ferte maid fárus konsultašuvnnaiguin. ¶
Referánsajoavku nammadeamis fertejit fárus e.e: ¶
Evttohus 2, Áirras Aud Martinsen, Ovddádusbellodat ¶
Sámedikki Čoahkkinortnet; ¶
Sámediggi háliida rievdadit § 9 Válgalávdegoddi. Galgá čuodjat ná; Maŋŋágo Sámediggi lea iežas vuođđudan, de vállje dievasčoahkki 1 áirasa ja 1 várreáirasa juohke bellodagas mat leat ovddastuvvon Sámediggái. Dievasčoahkkin vállje jođiheaddji ja várrejođiheaddji. Válga dáhpáhuvvá gorrelohkoválgga vuođul. ¶
Válgalávdegoddi ovddida evttohusa buot válggain maid dievasčoahkkin bidjá dan ráhkkanahttit. ¶
Evttohus 3, Áirras Randi A. Skum, NSR:a sámediggejoavku ¶
Sámi ovddastus Ungt Entreprenørskap Norge (Nuorra fitnodeapmi Norggas) stivrii ja fylkkaorganisašuvnnaide ¶
Ungt Entreprenørskap (UE) lea áigumuš movttiidahttet mánáid ja nuoraid jurddašit ođđasit ja háhkat ođđa árvvuid, gos árvoháhkan ja ođđahutkan galgá nannet báikegottiid. Dát lea dađi mielde ožžon ođastuvvon áigeguovdilvuođa Ráđđehusa davviguovlloáŋgiruššama oktavuođas gos juste árvoháhkan, máhttu ja gelbbolašvuohta leat guovddážis. Dat lea danin buorre go Ráđđehus lea lasihan 2012 doarjaga UE:i, mii lea hui čielga dovddahus dasa ahte galgá áŋgiruššat ealáhushutkamiin oahpahusas. NSR mielas lea dehálaš ahte leat valjit bargosajit maiddái sámi báikegottiin, ja čuoččuhit danin ahte ealáhushutkanáŋgiruššan lea dehálaš dan ektui ahte váikkuhit sámi nuoraid válljet ealáhushutkama oahpahusas. UE lea skuvllaide dehálaš doarjjan ealáhushutkanáŋgiruššamis, ja lea danin dehálaš ahte organisašuvnnas lea sámi ovddastus stivrrain ja fylkkaorganisašuvnnain.  NSR sihtá Sámediggeráđi bidjat johtui proseassa oažžut fásta saji sámi ovddasteaddjái  UE Norgga stivrii ja fylkkaorganisašuvnnaide mat gokčet buot guovlluid gos lea sámit ásset. ¶
Evttohus 4, Áirras Aili Keskitalo, NSR:a sámediggejoavku ¶
Sámi e-girji áŋgiruššan ¶
Ođđa teknihkalaš čovdosat dahket dábáleabbon almmuhit fága- ja čáppagirjjálašvuođa digitálahámis e- girjelohkkiide ja eará digitála vuođđovuogádagaide, nugo ”lohkanbreahtta”, dihtorat ja mobiilatelefuvnnat. Dát sáhttet daguhit ahte girjjit leat olámuttos lohkkiide, ja maid seastit deaddilangoluid. ¶
Lea divrasit buvttadit sámi girjjálašvuođa go ovdamearkka dihte dárogielat girjjálašvuođa, danin go mii leat unna giellajovkkoš. Ahte leat unnán lohkkit mearkkaša lea unnit deaddileami, mii fas máksá dan ahte juohke áidna sámi girji šaddá divrasit. Eanaš sámi olggosaddimiid lea almmolaš ruhtademiin ruhtaduvvon, ja dat máksá dan ahte eai almmuhuvvo nu ollu girjjit jahkásaččat. Sámi lohkkiin eai leat de nu ollu girjjit maid gaskas válljet. Digitála juogadeapmi váikkuha dasa ahte unnot girjebuvttadangolut, ja maid dahká álkibun juogadit sámi girjjiid. ¶
Evttohuvvo ahte Sámediggi ovttasráđiid sámi lágádusaiguin čielggadit sámi e-girjeáŋgiruššama ovdal go boahtte jagá bušeahtta meannuduvvo. ¶
Evttohus 5, Áirras Aili Keskitalo, NSR:a sámediggejoavku ¶
Giellajahki 2013 ¶
Jahki 2013 lea našunála giellajahki, ja Sámediggi ferte ovttas Máhttodepartemeanttain sihkkarastit ahte lea maiddái sámi giellajahki. Máŋga áŋgiruššamiin Sámedikki bušeahttacealkámušain ráđđehussii 2013 ovddas sáhttet leat oassin Sámedikki áŋgiruššamii giellajagi 2013, earret eará giellakonferánsa, giellaambassadevra ja giellaáŋggirdeapmi. ¶
Sámediggi ferte maiddái váldit ovddasvástádusa ja sihkarastit ahte sámi giellaguovddážat, suohkanat, organisašuvnnat ja institušuvnnat ožžot dieđuid plánejuvvon giellajagi birra, nu ahte sii sáhttet árvvoštallat searvat áŋgiruššamii. ¶
Harry Potter girjji jorgaleapmi sáhttá leat okta sámi prošeavttain. Illudahtii oallugiid go Bargiid bellodaga nubbinjođiheaddji  ja parlamentáralaš jođiheaddji evttohii Harry Potter girjji jorgalit sámegillii. Dát leat nu positiivvalaš signálat stuorámus ráđđejeaddji bellodagas ahte dán ferte sámediggi čuovvolit Kulturdepartemeantta ektui sihkkarastin dihte ruhtadeami dakkár jorgalemiide ja almmuhemiide ¶
Evttohus 6, Áirras Trond Are Anti, NSR/SáB ¶
Sámegiela bearráigeahččan-, bagadan- ja diehtojuohkin orgána sámegiela áittardeaddji ¶
Sámelága giellanjuolggadusat bohte fápmui 1992:s, ja gusket sámegiela hálddašanguovlluide. Sámelága giellanjuolggadusaid mielde lea sámegiela hálddašanguovllu almmolaš. bálvalusaid geavaheddjiin vuoigatvuohta oažžut bálvalusa sámegillii sihke čálalaččat ja njálmmálaččat. Sámediggi juolluda jahkásaččat guovttegielalašvuođadoarjaga sámegiela hálddašanguovllu gielddaide ja fylkkagielddaide. Mannan jagi juolludii Sámediggi buohkanassii kr. 45 929 000 sámegiela hálddašanguovllu gielddaide ja fylkkagielddaide. Guovttegielalašvuođa doarjja galgá geavahuvvot gokčat daid liigegoluid maid sámelága giellanjuolggadusat gáibidit. ¶
Sámelága giellanjuolggadusaid mielde lea olbmuin gielalaš vuoigatvuođat go váldet oktavuođa iešguđetlágan almmolaš ásahusaiguin. Mearkkaša ahte njuolggadusat, dieđut ja skovit galget leat sámegillii, geavaheaddjis lea vuoigatvuohta oažžut vástádusa sámegillii, geavaheaddjis lea viiddiduvvon riekti geavahit sámegiela riekteásahusain, dearvvašvuođaásahusain ja sosiálasuorggis, geavaheaddji galgá oažžut sierra heivehuvvon girkolaš bálvalusaid sámegillii, ja geavaheaddjis leat vuoigatvuohta oažžut virgelobi bálkkáin ja sámegiel oahpahusa. ¶
NSR/SáB evttoha ahte ásahuvvo sámegiela bearráigeahččan-, bagadan- ja diehtojuohkin orgána - sámegiela áittardeaddji. Ásahusa dahje áittardeaddji doaibmá lea earret eará bearráigeahččat guovttegielalasvuođa doarjagiid geavaheami sámelága giellanjuolggadusaid ektui ja diehtojuohkit sámegiela geavaheami birra. NSR/SáB evttoha ahte Sámediggi guorahallá ásaheami molssaeavttuid siskkobealde mearriduvvon mandáhta. Guorahallan berre leat gárvvis čakčamánu dievasčoahkkimii ja biddjot dievasčoahkkima ovdii. Lea lunddolaš ahte bellodagaid joavkojođiheaddjit ožžot leat mielde bidjamin sisdoalu guorahallamii. Mihttun lea ásahit orgána dahje áittardeaddji jagi 2013 mii lea našunála giellajahki. ¶
Evttohus 7, Áirras Trond Are Anti, NSR/SáB ¶
Guorahallat - sámegiela bálvalusa sámi ásahusain maid Sámediggi ruhtada ¶
Sámediggi ruhtada ollu almmolaš sámi ásahusaid. Vuordámuš lea ahte sámi ásahusat, mat ožžot doaibmadoarjaga Sámedikkis, bálvalit álbmoga sámegillii, sihke čálalaččat ja njálmmálaččat. Otne muhtun sámi ásahusat, mat ožžot doaibmadoarjaga Sámedikkis, eai nagot bálvalit sámegillii. NSR/SáB ii sáhte dohkkehit ahte dilli lea nu. NSR/SáB lea gažaldagas Sámediggeráđđái áššis 03/12 cuigen ahte Várjjat Sámi Museas lea váilevaš sámegielat bálvalus. ¶
NSR/SáB evttoha ahte Sámediggi bidjá johtui viiddis guorahallama iskan dihte mo ásahusat maid Sámediggi ruhtada doaimmahit bálvalusaid sámegillii. Guorahallan berre leat gárvvis čakčamánu dievasčoahkkimii ja biddjot dievasčoahkkima ovdii. Lea lunddolaš ahte bellodagaid joavkojođiheaddjit ožžot leat mielde bidjamin sisdoalu guorahallamii. ¶
Evttohus 8, Áirras Trond Are Anti, NSR/SáB ¶
Gudnejahttit – lasihan sámegiela geavaheaddji logu ¶
1970-logus ásahuvvojedje vuosttaš sámi mánáidgárddit mat ollásit fálle sámi sisdoallu, namalassii sámegillii ja sámi kultuvrra sisdoalu. Sámi mánáidgárddiid áigumuš lei seailluhit ja ovddidit sámi mánáid sámegiela. Dát mánáidgárddit rekruterejedje, ja dahke dan otná beaivve ain, ohppiid sámi skuvllaide. Sámi mánáidgárddit leat dehálaš ásahus lasihit sámegiela geavaheaddji logu ja lea maid dehálaš sámegiela revitaliseren ásahus. ¶
NSR/SáB oaivvilda ahte lea áigi gutnejahttit daid vuosttaš sámi mánáidgárddiid bargiid ja vuolggaheddjiid. NSR/SáB evttoha ahte Sámediggi bargá áššiin ja bellodagaid joavkojođiheaddjit leat mielde barggus.  Mihttun lea gudnejahttin lágiduvvo jagi 2013 mii lea našunála giellajahki. ¶
Evttohus 9, Áirras Trond Are Anti, NSR/SáB ¶
Oljo- ja gássa resursadivadat Sámi rittuguovllu oljo- ja gássabohkanrusttegiin ¶
Otne lea gássabohkan Hámmárfeastta guovllus. Leat plánejuvvon eanet oljo- ja gássabohkanrusttegat Sápmái. Dát rusttegat ásahuvvojit gos earret eará maid lea árbevirolaš sámi riddoguolásteapmi. Bohkandoaimmat váikkuhit maiddái riidoguolásteapmái seammás go váldojuvvojit resurssat Sámis. ¶
Lea lunddolaš ahte bohkandoaimma ovddas ja go váldojuvvojit resurssat Sámis, de galgá oažžut buhtadusa. NSR/SáB oaivvilda ahte Sámediggi galgá gáibidit jahkásaš buhtadusa oljo- ja gássabohkanrusttegiid doaimmaid ovddas ja resurssa váldima ovddas Sámis. ¶
Evttohus 10, Áirras Trond Are Anti, NSR/SáB ¶
VIVAT – sámegillii ¶
VIVAT lea iešsoardin eastadeapmi ja lea Dearvvašvuođadirektoráhta iešsoardin eastadan doaibmabidju. Ulbmil lea juohkit iešsoardinvárrevuosttašveahki gealbbu. Dan dahket go addet fágaolbmuide iešguđege duogážiin máhttu ja gearggusvuođa nu ahte sáhttet veahkehit olbmuid heahte- iešsoardindilis. ¶
VIVAT kurssat fállojuvvojit buohkaide ja maiddái sámi guovlluin. Kursa ii leat ráhkaduvvon sámegillii. ¶
NSR/SáB evttoha ahte sámediggi bargá ahte VIVAT kursa heivehuvvo sámegillii ja –kultuvrii. Sámediggi galgá maid váikkuhit ahte oahpahit sámegielat kursajođiheddjiid VIVAT kursajođiheaddjin. ¶
Evttohus 11, Áirras Aili Keskitalo, NSR:a sámediggejoavku ¶
Sámi giella ja riektesihkarvuohta ¶
Lei stuora lávki sámi gillii riektevuogádagas go Sis- Finnmárkku diggegoddi ásahuvvui. Dál lea vejolaš gulahallat diggegottiin sihke sámegillii ja dárogillii, dikkástallan dulkojuvvo, ja muhtumin sáhttá čađahit áššiid eanas sámegillii, go sihke mielduopmárat, áššečuoččaldahtti, bealušteaddjit, vihttánat ja eará guoskevaš oasálastit leat sámegielagat. Dat nanne riektesihkarvuođa oasálasttiide go sáhttet geavahit iežaset giela oktavuođas riektevuogádagain. ¶
Maiddái politiijat ja leansmánni leat geatnegahtton giellalága bokte go doibmet sámegiela hálddašanguovllu siskkobealde, Maid dahká etáhta sihkkarastimis ahte rekruterejit ja váldet vára gelbbolašvuođas maid dárbbašit vai sáhttet váraváldit sápmelaččaid riektesihkarvuođas? Virgealmmuhusat čájehit dušše ahte sin mielas lea sámi giela máhttu liigegelbbolašvuohta, ii ge   dehálaš gelbbolašvuohta dahje gáibádus guovlluin gos eanas oassi álbmogis leat sámegielagat. Lea váidalahtti go etáhta ii beroš eanet das ahte sihkkarastit buori gulahallama servodagain maid galget bálvalit, ja orru leame unnán dihtomielalašvuohta gelbbolašvuođa dehálašvuođa birra giella- ja kulturgelbbolašvuođas. ¶
Árvaluvvo ahte Sámediggi váldá oktavuođa Justiisaministariin ja politiijadirektoráhtain guorahallandihte movt sáhttá buorebut sihkkarastit riektesihkarvuođa sámi álbmogii ja ovttaskas sápmelažžii oktavuođas politiijaiguin ja riektevuogádagain. ¶
Evttohus 12, Áirras Rolf Johansen, NSR:a sámediggejoavku ¶
Sámediggi ferte meannudit Eurohpačielggadeami ¶
Eurohpačielggadeapmi mii aitto ovddiduvvui, NOU 2012:2 “Innenfor og utenfor” (Siskkobealde ja olggobealde), govvida Norgga šiehtadusaid EU:in áigodagas 1992-2012. ¶
Dát fágalaš čielggadeapmi meannuduvvui 10.02.12 Eurohpapolitihkalaš forumis, mii lea Ráđđehusa gulahallanorgána suohkaniiguin, fylkasuohkaniiguin ja Sámedikkiin Eurohpapolitihka áššiin. ¶
Ráđđehusas lea áigumuš almmuhit Stuoradiggedieđáhusa čakčat 2012. Gulaskuddanáigemearri lea miessemánu 2012. ¶
Sámediggi berre leat mielde Eurohpačielggadeami gieđahallamis, vai váikkuha buoret dihtomielalašvuođa dán dehálaš politihkkasuorggi birra, ja dan bokte sihkkarastit ja ovddidit sámi beroštusaid. ¶
Evttohus 13, Áirasat Rolf Johansen ja Geir Tommy Pedersen, NSR:a  sámediggejoavku ¶
Sámediggeráđđi ferte váikkuhit gávdnat čovdosiid sámi vuođđoealáhusaid areálageavaheapmái Ivgus ¶
Oassin eanandoalu ovdánahttimis Ivgus, de láhččojuvvo sadji ođđagilvimii oktiibuot 2000 dekára man Romssa Eanandoallosearvi hálddaša. Dássážii lea 450 dekára bargojuvvon eana ja válmmas gilvimii ja láddjemii 2012:s. ¶
Prošeakta lea dehálaš go suohkana eanandoallu lea erenoamáš dilis go lea stuora ealáhusaktevra, ja mas lea optimisma ja boahtteáiggedoaivva. Sámedikki áŋgiruššan doaibmarusttegiid ruhtadeamis lea dehálaš ágga dán buori dillái.  Dán čájeha omd dat go ealáhusas leat unnán buvttadanareálat. Eanandoalloareálat olahanmuttus geavahuvvojit ollásit, ja veahá ođđagilvin dáhpáhuvvá duollet dálle. Ođđagilvinprošeakta mii mielddisbuktá gilvit Eanandoallosearvvi eatnamiid lea dán oktavuođas hui positiivvalaš veahkki doaibmanvejolašvuođaide. ¶
Prošeavtta oktavuođas lea dahkkon váikkuhanguorahallan, masa máŋga iešguđet lágan berošteaddjit serve, sihke boazodoallu ja eanandoallu. ¶
Boazodoallohálddahusas bođii golggotmánu 2011 vuosttaldeapmi prošektii, ja čujuhuvvo boasttuvuođaide áššemeannudeamis masa Ivgu suohkanis lei ovddasvástádus. ¶
Boađusin sáhttá šaddat ahte soames oapmedálut masset doaibmavuođu, ja sisaoastimat mat leat dahkkon maiddái Sámedikki doarjagiin, soitet čájehuvvot leat veadjemeahttumat geavahuvvot plánejuvvon árvoháhkamii. ¶
Sámediggepresideanta Egil Olli ja Sámediggeráđđi fertejit jođánepmosit searvat ja bargagoahtit dáinna áššiin dainna ulbmiliin ahte gávdnat čovdosa. Sihke eanandoallu ja boazodoallu leat guokte dehálaš sámi ealáhusa maid Sámediggeráđđi buoremus lági mielde ferte veahkehit gávdnandihte guhkesáiggi čovdosiid mat mielddisbuktet gánnáhahtti doaibmanvejolašvuođaid. ¶
Evttohus 14, Áirras Silje Karine Muotka, NSR:a sámediggejoavku ¶
Áŋgiruššan háhkat eanet sámi sadjásašruovttuid ¶
Lea deaŧalaš ahte dat sámi mánát mat dan dárbbašit, ožžot vejolašvuođa orrut sámi sadjásašruovttus. Dárbbašuvvo áŋgiruššan háhkat eanet sámi sadjásašruovttuid. Sámediggi ferte leat áŋgiruššin dán barggus ja čađahit áŋgiruššama ovttas ovddasvástideaddji eiseválddiiguin. ¶
Evttohus 15, Áirras Silje Karine Muotka, NSR:a sámediggejoavku ¶
Váikkuhusaid guorahallan daidda gielddaide mat leat mielde sámegiela hálddašanguovllus ¶
Sámediggi berre čalmmustahttit daid positiiva váikkuhusaid maid sámegiela hálddašanguvlui searvan lea buvttihan gielddaide váikkuhusguorahallama bokte. sivvan dasa lea go muhtun oktavuođain lea dovddahuvvon ahte hálddašangielddat eai oaččo doarvái resurssaid fuolahit iežaset bargamušaid hálddašangieldan. ¶
Lea maiddái leamaš ollu digaštallan dan birra maid hálddašanguvlui searvan mearkkaša stuorát gávpogiidda davvin maŋimus áiggi, ja dan oktavuođas leat ekonomalaš váikkuhusat digaštallojuvvon. Viidáseappot lea maiddái maŋŋá gielddaválgga šaddan hástalussan dat ahte muhtun hálddašangielddat leat háliidan cealkit eret sámegiela hálddašanguovllus. ¶
Váikkuhusguorahallan sáhtášii addit buoret gova das maid hálddašanguvlui searvan mearkkaša báikkálaš servodagaide. ¶
Evttohus 16, Áirras Geir Tommy Pedersen, NSR:a sámediggejoavku ¶
Sámediggi berre searvat gáiccaid njoammunsanerenprošektii eastadan dihtii doaluid heaittiheami. ¶
Gáicca leahkin Sámis vuhtto guhkás maŋás historjjás ja lea deaŧalaš árbevirolaš sámi guovloávkkástallamii. Ođđaset dutkanbohtosat čájehit ahte gáica dáidá leat vuosttaš ealli maid olbmot “geavahedje” šibihin háhkan dihtii mielkki ja eará biebmobuktagiid. Sáhttá namuhit ahte mearrasámit leat doallan gáicca (geahččogáican) eará sámi joavkkuide earret eará vai sii galge fidnet beaktilis mielkki. Sámi árbevirolaš geavaheamis lea gáiccamielki geavahuvvon dakkár juhkosin mii ii vuolggat allergiija, erenoamážit smávvamánáide. ¶
Gáiccaid njoammunsanerenprošeavtta oktavuođas lea stuorra ballu das ahte ollu gáiccadoalut áitojuvvojit heaittihuvvot. Dan oktavuođas berre Sámediggi áŋgiruššat ovddidit gáicaealáhusa deaŧalaš sámi šibitealáhussan. ¶
Evttohus 17, Áirras Miriam Paulsen, NSR:a sámediggejoavku ¶
Vuoigatvuohta geavahit sámegiela ásahusain sámegiela hálddašanguovllu suohkaniin ¶
Sámi suohkanat mat leat oassin sámegiela hálddašanguovllus leat Sámelága bokte váldán badjelasaset erenoamáš ovddasvástádusa seailluhit ja ovdánahttit sámi giela. Sámelága § 1- 1 dadjá jorbasit ahte “galgá lágidit diliid nu ahte sámi álbmot Norggas sáhttá sihkkarastit ja ovddidit iežas giela (...)” ja seamma lága § 3- 5 erenoamážit dadjá ahte mis lea viiddiduvvon vuoigatvuohta atnit sámegiela dearvvašvuođa- ja sosiálasuorggis gos “sus guhte háliida sámegiela atnit suodjalan dihtii beroštumiidis báikkálaš ja guovlulaš almmolaš dearvvašvuođa- ja sosiálalágádusain, lea vuoigatvuohta oažžut bálvalusa sámegillii” . ¶
Divttasvuona suohkan lea 2012 bušeahttameannudeamis heaittihan giellamielbargivirggi Divttasvuona buohcci- ja boarrásiidruovttus. Dát mielddisbuktá ahte ássit institušuvnnas eai šat oaččo dáhkiduvvot ja fásta giellaresurssa geainna gulahallet. Vuorrasit olbmot muitet ja ellet iežaset eallima buoremusat iežaset eatnigillii, ja dát eaktuda ahte bargit sáhttet gulahallat ja ovttasbargat gielalaš ja kultuvrralaš eavttuid mielde maid vuorrasat bidjet iežaset eallán eallima dihte ja lunddolaččat ja vuosttažin válljejuvvon giela dihte. ¶
Vuoruheamis vuorrasiid olbmuid vejolašvuođain oažžut buoremus bálvalusa olahanmuddui lea ollu dadjamuš eallinkvalitehtii mii lea das ahte sáhttá go ipmirduvvot birrasis iežas gillii loahpageahčen eallimis. Giellavirgi guovllus gos stuora oassi vuorrasiin lea sámegiella eatnigiellan lei muhtin muddui gokčame dákkár vuoruheami ja lávki rievttes guvlui. Dát virgi lea dál heaittihuvvon ja sámegielat boarrásat Divttasvuona buohcci- ja boarrásiidruovttus čohkkájit sihkarvuođa haga maid eatnigiela geavaheapmi ja gulahallan eatnigillii mielddisbuktá. ¶
NSR gáibida ahte Sámediggeráđđi jođánepmosit gulahallá Divttasvuona suohkaniin dainna ulbmiliin ahte guovttegielatvuohta sihkkarastojuvvo ja vuhtiiváldojuvvo suohkana ásahusain boarrásiidda. ¶
Evttohus 18, Áirras Ronny Wilhelmsen, Bb:a sámediggejoavku ¶
Seminára guolásteami ja mearrageavaheami birra ¶
Mii buvttášii eanemus gánnáhahtti ovdáneami báikkálaš servodagaide mearrasámi guovlluin? Mearradoalloealáhus lea dehálaš ealáhus Norggas, ja dat stuorru ain. Seammás oaidnit ahte báikkálaččat leat eahpesihkkarat mearradoalloealáhussii ja dan viidáneapmái. Mun evttohan ahte Sámediggi lágida seminára guolásteami ja mearrageavaheami birra.  Dán seminárii galggašii de bovdet buohkaid geain leat beroštusat dán fágasuorgái, vai sii besset ovddidit oainnuideaset. Lea dehálaš ahte sihke guolásteaddjit, mearradoalloealáhusa ovddasteaddjit, birasgáhttenorganisašuvnnat ja báikkálaš geavaheaddjit dáin guovlluin besset buktit iežaset fágamáhtu dán fáttá birra. ¶
Evttohus 19, Áirras Geir Johnsen, Bb:a sámediggejoavku ¶
Oadjebas lagasbiras, addit oadjebasvuođa sámi álbmogii. ¶
Statistihkaid, faktadieđuid vižžojuvvon iskkademiin/ logahallamiin bokte oažžut mii dávjá dieđuid lihkohisvuođaid birra, veahkaválddálašvuođa birra ja sávatkeahtes dáhpáhusaid birra maiddái sámi servodagas. Mii diehtit odne ahte jus easttada juobe 10 % dáin dáhpáhusain de seastit mii servodaga 17 mrd ruvnnuin. Dá lea dat ekonomalaš beaktu áššis. Dasa lassin boahtá vel hedjonan eallin ovttaskas olbmui, ja servodahkii muđui. ¶
Sámediggi ferte gulahallama bokte suohkaniiguin ja fylkkasuohkaniiguin ja earáiguin geaiguin lea lunddolaš ovttasbargat, álggahit barggu mii mielddisbuktá oadjebas báikkálaš servodaga. ¶
Suohkanat ja fylkkasuohkanat leat joavdan guhkás dáinna bargguin, ja Sámediggái lea dárbbašlaš doallat fokusa sámi álbmogii. Dán áššis lea sámi servodat ieš mii sáhttá váikkuhit eanemusat oadjebasvuođa ipmárdusain alccemet.  Viidásit proseassas lea dehálaš viežžat, systematiseret ja duođaštit máhtu mii lea boahtán bargohárjáneamis, gaskkustit máhtolašvuođa ja fátmmastit earáid, ja lassin ásahit deaivvadanbáikkiid gos sáhttá lasihit gelbbolašvuođa ja ovddidit máhtolašvuođa. ¶
Evttohus 20, Áirras Ronny Wilhelmsen, Bb:a sámediggejoavku ¶
Boahtteáiggi infrastruktuvrra ruhtadeapmi davit guovlluin. ¶
Sámediggi ferte váikkuhit dasa ahte biddjo johtui ovdaprošeakta geahččat iešguđet lágan vejolašvuođaid ođđa ruhtadanmodeallain boahtteáiggi infrastrukturháhkamiidda davit guovlluin gos olbmot orrot bieđgguid. Ulbmil dákkár prošeavttain galgá leat ahte dahkko guorahallan mii guorahallá iešguđet lágan prinsihpaid/ modeallaid almmolaš infrastruktuvrra ruhtadeamis. Ássanmálle, ealáhusstruktuvra ja geografiija dahket infrastruktuvrra huksema váttisin davit guovlluin, erenoamážit go buohtastahttá Norggain ja Europain muđui. Geaidnohuksen mii lea vuođđuduvvon otná mielruhtadeami nala (bummaruđat) lea váttis čađahit boaittobeal- Norggas. ¶
Evttohus 21, Áirras Ann-Mari Thomassen, NSR:a sámediggejoavku ¶
Ođđa guorahallan sápmelaččaid vákšuma viidodaga ¶
Ođđa dieđut leat boahtán dan maŋŋágo sápmelaččat besse geahččat POT arkiivvaid sápmelaččaid vákšuma birra. Ii galgga leat oahpis ahte sápmelaččaid vákšo 50 jagiin juo. ¶
Lund-kommišuvdna, mii Stuorradikki ovddas guorahalai Norgga iešguđet álbmogiid vákšuma, čuvgii hui uhccán eará vákšuma birra earret dan ahte “sámi lihkadusaid” namuha vákšunguovddáš álgogeahčen 1980-logu dakkár organisašuvdnan maid gurot bealli mahkáš galgá leat “infiltreren” seamma láhkai go fágalihkadus ja luohttámušolbmuidapparáhta Suodjalusas (Lund-raportta s. 224). ¶
Okta Lund-kommišuvnna barggu bohtosiin lei ođđajagimánu 1. b 2000 mannosaš geahččanláhka mii, lagabui addojuvvon eavttuid vuođul, addá vejolašvuođa geahččat vákšunpolitiija arkiivvaid ja vejolašvuođa ohcat buhtadusa. Ollu sápmelaččat geavahedje dan vuoigatvuođa ahte oažžut dieđuid vákšunbálvalusas. Dat dieđut maid sii leat ožžon, orrot čájeheamen ahte vákšundoaibma lei stuorát go dan mii bođii ovdan kommišuvnna barggus. ¶
Ođđa dieđuid vuođul sáhttá jearrat lea go Vákšunpolitiija vákšun sápmelaččaid čearddalaš vuođul. Jus dat lea dáhpáhuvvan, de dat lea veahkaváldi sámi álbmoga vuostá. ¶
Lea čájehuvvon ahte ovdalis áiggiid guottut leat ceavzán buorebut vákšunbirrasiin go dan maid mii leat navdán. Dat áittagovat mat dáin birrasiin leat leamaš, orrot máŋgii leamaš badjemearálaččat. Danne šaddá eahpesihkarvuohta dain osiin álbmogis mat historjjálaččat leat vihkkehallan ja geaid vuostá leat čađahuvvon negatiiva doaibmabijut. Ollu sápmelaččat eai leat bivdán beassat geahččat arkiivvaid ja ballet ahte sii sáhttet leat vákšojuvvon. Dat ahte ovttaskas sápmelaš lea ožžon vejolašvuođa gáibidit geahččama, ii leat doarvái. Ii sáhte leat ovttaskas sápmelačča ovddasvástádus oainnusmahttit veahkaválddi mii lea dahkkojuvvon sápmelaččaid vuostá álbmogin. Sámi servodagas lea vuoigatvuohta beassat diehtit mii lea dáhpáhuvvan ja man vuođul dat lea dáhpáhuvvan. ¶
NSR ávžžuha sámediggepresideantta Egil Olli ovddidit gáibádusa Ráđđehussii, justiisaministara bokte, ahte buot guoskevaš dieđut dáid diliid birra bohtet albmosii.  Dat mo Norgga eiseválddit leat vákšun sámi álbmoga, ovttaskas olbmuid, sámi ásahusaid ja sámi organisašuvnnaid lagas mannanáiggis, ferte almmolaččat guorahallojuvvot. Ođđa dieđut arkiivvaid geahččamis dahket dan gažaldaga áigeguovdilin ahte lea go sámi álbmot vákšojuvvon čearddalaš vuođul. ¶
Evttohus 22, Áirras Ann-Mari Thomassen, NSR:a sámediggejoavku ¶
Ásahit doarjjaortnega priváhta sámi skuvllaide main lea sámi sisdoallu.  Bisuhit Vátnjavári giliskovlá Sáknihis ¶
Vátnjavári  skuvla ferte bissut dego dehálaš sámi institušuvdnan Skánihis mas lea vuođđun sámi giella ja kultuvra oahpahusas. Sámediggeráđđi berre ovttasráđiid Máhttodepartemeanttain, suohkaniin ja váhnenjoavkkuin, geain leat mánát main lea sámegiella fágasuorggis, čielggadit doarjjaortnega priváhta skuvllaide main lea sámi sisdoallu – gos Máhttolokten sámi lea vuođđun oahpahusas. ¶
Skánit suohkana 2012 suohkanbušeahtas lea sávaldat seastit ekonomalaččat dainna ahte heaittihit Vátnjavári skuvlla, almmá vaikko suohkan ii leat geahččan servodatperspektiivvas márkogiliskuvlla heaittiheami. Ášši lea leamašan gulaskuddamis. IBSS-NSR lea sádden gulaskuddancealkámuša ja mii divvut gažaldaga dasa ahte vuhtiiváldo go sámi kulturguoddi dainna ahte sirdit ohppiid eret márkogiliskuvllas guovddášskuvlii? ¶
Vátnjavári skuvla lea earenoamáš dehálaš sihke bajásdoallat ja ovdánahttit sámi giela. Skuvla lea dat maŋemus skuvlabáiki márkogilážiin Skánihis/Evenášis. Davágeahčen suohkana leat skuvlaheaittiheamit daguhan ahte olbmot leat fárren eret sámi gilážiin. ¶
Márkogilážiin lulábealde Skánit suohkanis lea ovdáneapmi, dohko leat eambbo nuorat fárren ruovttoluotta ruovttusuohkanii go leat geargan oahpu háhkamin. Márkománák sámi mánáidgárdi ja Vatnjavári skuvla leat dehálaš faktorat ásaiduvvat márkogilážiidda, juste dan dihte go lea oadjebas bajásšaddanbiras mánáide lagasbirrasis gos sámi giella ja kultuvra leat lunddolaš oassin mánáidgárddis ja giliskuvllas. ¶
Vátnjavári skuvllas oahpahuvvo sámegillii buot dásiin. 80% skuvlla ohppiin lea sámegiella fágasuorggis. Beroštupmi ja jálluvuohta hupmat sámegiela lea lassanan. Skuvllas vuhttet dan das go ohppiid lohku geat válljejit sámegiela, lassánit ja ahte sámegiella gullo ja oidno skuvlaárgabeaivvis. Dat lea boađus guhkit áigge sámi giellabarggus masa sámi birrasis lea leamašan fokus. Dán ferte bisuhit ja ovddidit das ovddasguvlui. ¶
NSR evttoha čuovvovaččat: 1. Sámediggeráđđi berre mannat sáhkalagaid mánáid váhnemiiguin, geain lea sámegiella skuvllas, ja Skániha suohkaniin bisuhit ja nannet Vátnjavári skuvlla dego sámi resursaskuvlan mas lea ulbmilin doaibmi guovttegielat mánát 2. Sámediggi berre čielggadit vejolašvuođaid ásahit doarjjaortnega priváhtaskuvllaid ásaheapmái,  main lea  pedagogalaš vuođđu lea Máhttolokten sámi sihkkarasten dihte oahppi rievtti oahpahusa oažžut sámegielas ja sámegillii. Dát berre loktejuvvot Máhttodepartementii go stáhta oassi berre leat ekonomalaš bealli. ¶
Dievasčoahkkinjođihangotti árvalus Sámediggái ¶
Ođđa ášši 2 sáddejuvvo dievasčoahkkinjođihangoddái meannudeapmái.   Ođđa áššit 1 ja 3 - 22 sáddejuvvojit Sámediggeráđđái meannudeapmái. ¶
III  Jienasteapmi ¶
39 áirasis ledje 28 čoahkis. Jienasteapmi dahkkojuvvui čuovvovaš vuogi mielde: ¶
Dievasčoahkkinjođihangotti evttohus mearriduvvui ovttajienalaččat. ¶
IV  Beavdegirjelasáhusat ¶
Dán áššis ii ovddiduvvon beavdegirjelasáhus. ¶
V  Sáhkavuorrolistu ja replihkat ¶
Sáhkavuorru Replihkka   1  Ronny Wilhelmsen Rolf Johansen   Geir Tommy Pedersen   2  Ronny Wilhelmsen Geir Johnsen   Geir Tommy Pedersen   3  Miriam Paulsen    4  Anders Somby jr.    5  Arthur Tørfoss Geir Johnsen   6  Randi A. Skum Mariann Wollmann Magga   7  Aili Keskitalo    8  Aili Keskitalo Jørn Are Gaski    Aili Keskitalo    9  Trond Are Anti Jørn Are Gaski   Geir Tommy Pedersen  Trond Are Anti  10  Trond Are Anti Jørn Are Gaski  Trond Are Anti  11  Trond Are Anti  12  Trond Are Anti Jørn Are Gaski   Marit Kirsten Anti Gaup 13  Trond Are Anti  14  Aili Keskitalo  15  Rolf Johansen Jørn Are Gaski   Geir Tommy Pedersen  Rolf Johansen  16  Rolf Johansen  17  Silje Karine Muotka Jørn Are Gaski  Silje Karine Muotka  18  Silje Karine Muotka  19  Geir Tommy Pedersen Inger Jørstad   Willy Ørnebakk  Geir Tommy Pedersen  20  Geir Johnsen Ann-Mari Thomassen  Geir Johnsen  21  Ann-Mari Thomassen  22  Ann-Mari Thomassen Mariann Wollmann Magga  Ann-Mari Thomassen ¶
VI  Sámedikki mearrádus ¶
Ođđa ášši 2 sáddejuvvo dievasčoahkkinjođihangoddái meannudeapmái.   Ođđa áššit 1 ja 3 - 22 sáddejuvvojit Sámediggeráđđái meannudeapmái. ¶
Ášši meannudeapmi loahpahuvvui 22.02.12 dii. 19.15. ¶
Čoahkkingirjji čállit: Ellen Aina Eira/Ellen Mienna  67 siidu 379 siiddus ¶
Vuođđogiella: Dárogiella ¶
